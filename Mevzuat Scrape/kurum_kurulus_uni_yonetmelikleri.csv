data_text
"SULAMA BİRLİKLERİNE BAŞKAN OLARAK GÖREVLENDİRİLECEK KAMU. PERSONELİNİN BELİRLENMESİNE İLİŞKİN YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı; sulama birliklerine başkan olarak görevlendirilecek kamu personelinin belirlenmesi, görevlendirilmesi ve görevin sona erdirilmesine ilişkin usul ve esasları belirlemektir. Dayanak. MADDE 2- (1) Bu Yönetmelik; 8/3/2011 tarihli ve 6172 sayılı Sulama Birlikleri Kanununun 9 uncu maddesinin ikinci fıkrası ile ek 1 inci maddesine dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Bakanlık: Tarım ve Orman Bakanlığını,. b) Başkan: Sulama birliği başkanını,. c) Birlik: Sulama birliğini,. ç) Bölge müdürlüğü: Sulama birliğinin görev alanından sorumlu olan DSİ bölge müdürlüğünü,. d) Değerlendirme cetveli: Başkan olarak görevlendirilecek kamu personelinin değerlendirilmesinde kullanılacak kriterlere ilişkin puanların belirlendiği Ek-1’de yer alan cetveli,. e) DSİ: Devlet Su İşleri Genel Müdürlüğünü,. f) Kamu personeli: 14/7/1965 tarihli ve 657 sayılı Devlet Memurları Kanununa göre çalışan memur personeli,. ifade eder. İKİNCİ BÖLÜM. İlkeler, Birlik Başkanının Belirlenmesi, Görevlendirilmesi ve Görevin Sona Ermesi. İlkeler. MADDE 4- (1) Birlik başkanı; liyakat, temsil kabiliyeti, tutum ve davranışlarının göreve uygunluğu ve sulama tesislerinin ekonomik ömürleri boyunca, planlama ve proje kriterlerine uygun sürdürülebilir işletilmesini sağlayacak, sulama suyu taleplerini toprağı, bitkiyi, suyu ve tesisi koruyarak etkin, verimli, ekonomik ve adil bir şekilde karşılayacak hizmet gerekleri esas alınarak görevlendirilir. (2) Birliğe başkan seçilecek kamu personelinin; mesleki pozisyonu, öğrenim düzeyi, kamuda çalışma süresi, DSİ’de çalışma süresi, DSİ’de sulama tesislerinin işletme ve bakım hizmetlerinde çalışma süresi, birliğin görev alanı ile başkan adayının ikametgâhının yakınlığı, iletişim becerileri, personel yönetimi tecrübesi, birlik başkanlığı tecrübesi ve disiplin durumu dikkate alınır. (3) Birlik başkanlarının; sürekli gelişimi, katılımcılığı, saydamlığı, tarafsızlığı, dürüstlüğü, kamu yararını gözetmeyi, hesap verebilirliği, öngörülebilirliği ve hizmette yerindeliği ilke edinen kamu hizmeti bilinci içinde hareket etmeleri esastır. Sulama birliği başkanının belirlenmesi. MADDE 5- (1) Birlik başkanı değişikliği süreci, başkan görevlendirilecek Birliklerin isimleri, görev sahaları, başvuru süresi, başvuru adresi, başvurudaki belgeler de belirtilerek, DSİ bölge müdürlüğü internet sitesinde on gün süre ile ilan edilmesiyle başlatılır. Adaylar, ilan süresinin bitimini müteakip en geç on gün içinde bölge müdürlüğü işletme ve bakım şube müdürlüğüne şahsen başvururlar. (2) Adaylar hakkında bölge müdürlüğünce Ek-1’de yer alan değerlendirme cetveli doldurulur ve Ek-1’de gösterildiği şekilde imzalanır. Değerlendirme cetvelinde yer alan kriterlere göre 60 puan ve üzerinde puan alan adaylar aldıkları puanlara göre sıralanır. En yüksek puanı alan adaya ilişkin bilgi ve belgeler uygun görülmesi durumunda Bakanlık Makamının Olur’una sunulmak üzere Genel Müdürlüğe teklif edilir. (3) Bu Yönetmeliğin 7 nci maddesinin birinci ve ikinci fıkralarında belirtilen haller ile dört yıllık görev süresinin tamamlanması dışında birlik başkanı değişiklikleri her yıl Şubat ayının ikinci haftasında teklif edilir. (4) DSİ Genel Müdürü, gönderilen adayı uygun bulması halinde Bakan Olur’una teklif eder. DSİ Genel Müdürü veya Bakan, adayı uygun bulmaması halinde, yeni bir adayın belirlenmesi için teklifi iade eder. (5) Birlik başkanlığı için istekli olarak görevlendirilecek aday bulunmaması halinde değerlendirme cetveline göre 60 puanın üzerinde puan alması şartıyla, bölge müdürlüğü kamu personeli arasından, DSİ’nin teklifi üzerine Bakan Olur’u ile resen görevlendirme yapılır. (6) Uyarma ve kınama cezası dışındaki herhangi bir disiplin cezası ile cezalandırılmış olanlar birliğe başkan olarak görevlendirilemez. Sulama birliği başkanının görevlendirilmesi. MADDE 6- (1) Başkan, DSİ’nin teklifi üzerine Bakan tarafından kamu personeli arasından dört yıla kadar görevlendirilir. (2) Süresi sona eren başkanın yeniden görevlendirilmesi mümkündür. (3) Birlik başkanı görevlendirme süresince kurumundan aylıklı izinli sayılır, ancak kamu personeli hüviyetini muhafaza eder. Sulama birliği başkanlığı görevinin sona ermesi. MADDE 7- (1) Birlik başkanlığı sıfatı; kamu personeli niteliğinin kaybedilmesi, görevini sürdürmesine engel bir hastalık durumunun yetkili sağlık kuruluşu raporuyla belgelenmesi veya 26/9/2004 tarihli ve 5237 sayılı Türk Ceza Kanununun 53 üncü maddesinde belirtilen süreler geçmiş olsa bile; kasten işlenen bir suçtan dolayı bir yıl veya daha fazla süreyle ya da Devletin güvenliğine karşı suçlar, Anayasal düzene ve bu düzenin işleyişine karşı suçlar, zimmet, irtikap, rüşvet, hırsızlık, dolandırıcılık, sahtecilik, güveni kötüye kullanma, hileli iflas, ihaleye fesat karıştırma, edimin ifasına fesat karıştırma, suçtan kaynaklanan malvarlığı değerini aklama, kaçakçılık, vergi kaçakçılığı veya haksız mal edinme suçlarından hapis cezasına mahkûm olması hallerinden birinin meydana gelmesi durumunda kendiliğinden sona erer. (2) Başkanın görevine; ilgili mevzuatına göre birliğin denetlenmesi neticesinde birliği uygun şekilde yönetmediğinin, 6172 sayılı Kanun ile birlik ana statüsündeki yükümlülüklerini yerine getirmediğinin veya başarısız olduğunun tespiti hallerinde DSİ’nin teklifi üzerine Bakan tarafından, mali ve cezai sorumlulukları saklı kalmak üzere son verilir. (3) Başkanlığın boşalması halinde bu Yönetmelik hükümleri uyarınca birliğe yeni başkan görevlendirmesi yapılır. ÜÇÜNCÜ BÖLÜM. Çeşitli ve Son Hükümler. Mevcut durumla ilgili düzenleme. GEÇİCİ MADDE 1- (1) Bu Yönetmeliğin yayımlandığı tarihte, başkan olarak görev yapmakta olanlar 7 nci maddede belirtilen haller dışında görev sürelerinin sonuna kadar görevlerini sürdürürler. Yürürlük. MADDE 8- (1) Bu Yönetmelik yayımı tarihinde yürürlüğe girer. Yürütme. MADDE 9- (1) Bu Yönetmelik hükümlerini Tarım ve Orman Bakanı yürütür. Eki için tıklayınız. "
"RADYOAKTİF KİRLİLİĞE MARUZ KALMIŞ ALANLARIN ÇEVRESEL. İYİLEŞTİRME FAALİYETLERİNİN YETKİLENDİRİLMESİNE. İLİŞKİN YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, radyoaktif kirliliğe maruz kalmış alanlarda yürütülecek çevresel iyileştirme faaliyetlerinin yetkilendirilmesine ilişkin usul ve esasları belirlemektir. Kapsam. MADDE 2- (1) Bu Yönetmelik, radyoaktif kirliliğe maruz kalmış alanlarda yürütülecek çevresel iyileştirme faaliyetlerini ve bu faaliyetleri gerçekleştirecek tüzel kişileri kapsar. (2) Nükleer tesislerin, radyasyon tesislerinin ve radyoaktif atık tesislerinin işletmeden çıkarılması kapsamında yürütülecek olan çevresel iyileştirme faaliyetleri bu Yönetmeliğin kapsamı dışındadır. (3) Radyoaktif kirliliğe maruz kalmış alanlarda radyoaktif maddeler dışında kalan atıkların neden olduğu kirliliğe ilişkin yürütülecek faaliyetler bu Yönetmeliğin kapsamı dışındadır. Dayanak. MADDE 3- (1) Bu Yönetmelik, 5/3/2022 tarihli ve 7381 sayılı Nükleer Düzenleme Kanununun 4 üncü maddesinin sekizinci fıkrası ile 95 sayılı Nükleer Düzenleme Kurumunun Teşkilat ve Görevleri Hakkında Cumhurbaşkanlığı Kararnamesinin 4 üncü maddesinin birinci fıkrasının (h) bendine ve 5 inci maddesinin birinci fıkrasının (b) bendine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Alan: Çevresel iyileştirme faaliyetinin yürütüleceği, radyoaktif kirliliğe maruz kalmış yeri,. b) Bakanlık: Çevre, Şehircilik ve İklim Değişikliği Bakanlığını,. c) Çevresel iyileştirme faaliyetleri: Radyoaktif kirliliğin giderilmesini, radyoaktif kirliliğin kısmen giderilmesini ve/veya koruyucu tedbirler alınmasını,. ç) Kirleten: Radyoaktif kirliliğe neden olan gerçek veya tüzel kişiyi,. d) Koruyucu tedbirler: Alandaki radyoaktif kirlenmeden kaynaklanan radyasyon maruziyetini önlemek ya da azaltmak için çalışanların ve halkın maruz kalma yollarına yönelik alınabilecek her türlü önlemi,. e) Kuruluş: Çevresel iyileştirme faaliyetlerini yürütmek için Kuruma yetkilendirilmek üzere başvuran ya da yetkilendirilen ve düzenleyici kontrol kapsamında bulunan Türkiye Cumhuriyeti mevzuatına göre kurulmuş tüzel kişiyi,. f) Kurum: Nükleer Düzenleme Kurumunu,. g) Radyoaktif kirliliğin giderilmesi: Radyoaktif kirliliğe neden olan radyoaktif maddelerin Kurum tarafından belirlenen sınır ve seviyelerin altında kalacak şekilde alandan uzaklaştırılması ve alanın kısıtlama olmaksızın kullanıma uygun hâle getirilmesini,. ifade eder. İKİNCİ BÖLÜM. Yetkilendirme. Genel ilkeler. MADDE 5- (1) Bu Yönetmelik kapsamındaki çevresel iyileştirme faaliyetleri Kurumdan izin alınmaksızın yürütülemez. Bu faaliyetleri yürütmek isteyen tüzel kişiler Kuruma başvuruda bulunmakla yükümlüdür. (2) Bu Yönetmelik kapsamındaki çevresel iyileştirme faaliyetlerinin yürütülmesinde asıl sorumluluk kirletene aittir. Çevresel iyileştirme faaliyetlerini yürütmek üzere bir tüzel kişiden hizmet almak, kirletenin sorumluluğunu azaltmaz veya ortadan kaldırmaz. (3) Bu Yönetmelik kapsamına giren alanlar üzerindeki çevresel iyileştirme faaliyetleri tamamlanmadıkça, bu alanlar üzerinde başka bir faaliyet yürütülemez. (4) Kuruluş, faaliyetlerini radyasyondan korunmayı temin edecek ve kirlenmenin yayılmasını önleyecek şekilde yürütür. (5) Çevresel iyileştirme faaliyetlerinin yürütülmesinde ve alanın düzenleyici kontrolden çıkarılmasında ilgili mevzuata göre belirlenen doz sınırları, serbestleştirme sınırları ve referans seviyeler esas alınır. (6) Kuruluş çevresel iyileştirme faaliyetleri kapsamında, alan ve durum özelinde gerekçeli olarak;. a) Radyoaktif kirliliğin giderilmesi,. b) Sadece koruyucu tedbirler alınması,. c) Radyoaktif kirliliğin kısmen giderilmesi ve koruyucu tedbirler alınması,. faaliyetlerinden birini yürütebilmek için Kuruma dilekçe ile yetkilendirme başvurusunda bulunur. Başvuru dilekçesinin ekinde, içeriği 6 ncı maddede düzenlenen bilgi ve belgeler yer alır. (7) Yetkilendirme başvurularında Kuruma sunulacak bilgi ve belgeler, biri basılı diğeri elektronik ortamda olmak üzere iki kopya hâlinde sunulur. Basılı kopyanın Kuruma sunulmuş olan elektronik kopyadan üretilmiş olması ve elektronik kopya ile aynılığı Kuruluşun sorumluluğundadır. (8) Başvuru dilekçesinin ekinde yer alan bilgi ve belgelerin Türkçe olması esastır. Ancak, Kuruma sunulacak olan teknik belgelerden Kurum tarafından uygun görülenler İngilizce sunulabilir. (9) Kuruluş, Kurum tarafından belirlenen işlem ve hizmet bedellerini öder. (10) Kuruluş, çevresel iyileştirme faaliyetlerine ilişkin ölçüm, analiz, test, muayene, kalibrasyon ve benzeri hizmetleri, alanında akredite edilmiş olması ve varsa Kurum tarafından belirlenen ek şartlara uyması kaydıyla, kendi birimlerinden veya diğer kuruluşlardan temin eder veya temin edilmesini sağlar. (11) Yürütülecek çevresel iyileştirme faaliyetleri için ulusal mevzuatın gerektirdiği diğer izin, onay, ruhsat ve benzeri belgeleri almak Kuruluşun sorumluluğundadır. (12) 7381 sayılı Kanunun 9 uncu maddesinin sekizinci fıkrası uyarınca 7381 sayılı Kanun kapsamı dışında yürütülen bir faaliyet sonucunda radyoaktif kirliliğe maruz kalmış alanların çevresel iyileştirmesine ilişkin iş ve işlemler Bakanlık tarafından Kurum ile iş birliği yapılarak yürütülür. Bu durumda;. a) Çevresel iyileştirme faaliyetlerinin Bakanlık tarafından görevlendirilen veya hizmet alınan bir tüzel kişi tarafından yürütüleceği durumlarda, söz konusu tüzel kişi Kurumdan izin almakla yükümlüdür. b) Bu alanlarda yürütülen çevresel iyileştirme faaliyetleri sonucunda ortaya çıkan radyoaktif atıkların yönetimi Türkiye Enerji, Nükleer ve Maden Araştırma Kurumu tarafından yapılır. c) Radyoaktif atıkların yönetimi dâhil çevresel iyileştirme faaliyetlerine ilişkin tüm masraflar kirleten tarafından karşılanır. Yetkilendirme başvurusu. MADDE 6- (1) Kuruluş, radyoaktif kirliliğin giderilmesini içeren çevresel iyileştirme faaliyetlerine ilişkin yetkilendirme başvurusunda asgari olarak;. a) Unvan, adres ve iletişim bilgilerini,. b) Yönetsel yapısı ile görev ve sorumlulukların dağılımını,. c) Temsile yetkili kişilerin imza sirkülerini,. ç) Kuruluşun kirleten ile farklı bir tüzel kişi olduğu durumlarda, çevresel iyileştirme faaliyetlerine ilişkin olarak kirleten ile imzaladığı sözleşmeyi,. d) Alana ilişkin adres, koordinat, yüz ölçümü bilgilerini ve uygun ölçekli haritalar ile alan üzerinde varsa radyoaktif kirliliğe maruz kalmış olan yapı, sistem ve bileşenlerin yüz ölçümlerini ve alandaki yerlerini gösteren krokileri,. e) Alanın radyoaktif kirliliğe maruz kalmasına neden olduğu bilinen ya da tahmin edilen geçmiş ve/veya devam eden faaliyetleri,. f) Alandaki bilinen radyoaktif, kimyasal ve biyolojik kirlilik kaynaklarını,. g) Teknik altyapısını ve deneyimini gösteren bilgi ve belgeler ile varsa yüklenicilerin ve alt yüklenicilerin çevresel iyileştirme faaliyetindeki görevlerini, sorumluluklarını ve yeterliliklerini,. ğ) Radyoaktif kirliliğin giderilmesine ilişkin; yöntem, ekipman, radyoaktif atık yönetimi, radyasyondan korunma ve acil durum önlemlerini içeren teknik raporu,. h) Öngörülen faaliyet takvimini,. içeren bilgi ve belgeleri Kuruma sunar. (2) 5 inci maddenin on ikinci fıkrasının (a) bendi kapsamına giren durumlarda birinci fıkranın (ç) bendinde istenen sözleşme yerine Bakanlıktan alınan görevlendirme yazısı Kuruma sunulur. (3) Kuruluş sunduğu bilgi ve belgelerin doğru, eksiksiz, güncel, yeterli ve tutarlı olmasından sorumludur. (4) Sadece koruyucu tedbirler alınmasını içeren ya da radyoaktif kirliliğin kısmen giderilmesi ve koruyucu tedbirler alınmasını içeren durumlarda, başvuruda sunulacak bilgi ve belgeler Kurum tarafından ayrıca belirlenir. Yetkilendirme başvurusunun değerlendirilmesi. MADDE 7- (1) Kurum sunulan bilgi ve belgeleri gözden geçirme ve değerlendirmeye tabi tutar. Kurum, değerlendirme sürecinde Kuruluştan ilave bilgi ve belge talep edebilir. (2) Sunulan bilgi ve belgelerde görülen eksiklikler Kuruluşa bildirilir. Kuruluş bunları Kurum tarafından belirlenen sürede tamamlayarak Kuruma sunmakla yükümlüdür. (3) Yetkilendirmeye ilişkin karar Kurum tarafından verilir. Kararın olumlu olması durumunda, yetkilendirmeye ilişkin kapsam ve koşulları da içeren izin belgesi Kuruluşa iletilir. Kararın olumsuz olması durumunda, karar gerekçeleri ile birlikte Kuruluşa bildirilir. Yetkilendirme için ödenen işlem ve hizmet bedeli iade edilmez. (4) Kuruluşun gerekçeli talebi ve Kurumun uygun bulması durumunda eksik bilgi ve belgelerin tamamlanması ile değerlendirme sürecine yetkilendirme sonrasında da devam edilebilir. Çevresel iyileştirme faaliyetlerinin yürütülmesi. MADDE 8- (1) Çevresel iyileştirme faaliyetlerine ilişkin izin alan Kuruluş, faaliyetleri izin kapsamında belirtilen sınır ve koşullar çerçevesinde yürütmeye başlar. (2) Kuruluş çevresel iyileştirme faaliyetlerine, izin alındıktan sonra en geç altı ay içinde başlar. Kuruluş bu süre içerisinde yetkiye konu faaliyetlerini yürütmeye başlamadığı takdirde veya faaliyet yürütülmeye başladıktan sonra altı aydan uzun süreli faaliyetlerini durdurması durumunda, gerekçelerini içeren bir raporu Kuruma sunar. Kurum, durum özelinde değerlendirme yaparak idari yaptırım sürecinin başlatılmasına ya da yetkilendirmenin kapsam ve koşullarında değişiklik yapılmasına karar verebilir. (3) Kuruluş, faaliyet takviminde değişiklik yapılması gerektiği durumlarda, değişikliğin gerekçelerini de içeren raporu Kuruma sunar. Kurumun uygun bulması durumunda Kuruluş, faaliyet takviminde değişiklik yapar. (4) Faaliyet takvimine bağlı olarak çevresel iyileştirme faaliyetlerine ilişkin ilerleme raporları, Kurum tarafından belirlenen içerik ve sıklıkta Kuruluş tarafından hazırlanarak Kuruma sunulur. (5) Çevresel iyileştirme faaliyetlerinin yürütülmesi sürecinde, yeni gelişmeler veya denetim bulguları ışığında, daha önce saptanmamış veya dikkate alınmamış yeni bilgi ve bulgular elde edilirse, Kuruluş çevresel iyileştirme faaliyetlerinde yapılacak değişiklikleri ve/veya ilave çevresel iyileştirme faaliyetlerini belirler ve bu faaliyetler ile gerekçelerini içeren raporu Kuruma sunar. Kurumun raporu uygun bulması durumunda Kuruluş, 5 inci maddenin on birinci fıkrasında belirtilen sorumluluğu saklı kalmak kaydıyla, bu faaliyetleri yürütür. Alanın düzenleyici kontrolden çıkarılması. MADDE 9- (1) Radyoaktif kirliliğin giderilmesini içeren çevresel iyileştirme faaliyetlerinin tamamlanmasının ardından, Kuruluş alanın düzenleyici kontrolden çıkarılması amacıyla Kuruma başvuruda bulunur. (2) Kuruluş alanın düzenleyici kontrolden çıkarılması başvurusunun ekinde, yürütülen çevresel iyileştirme faaliyetlerine ilişkin raporu ve alanın düzenleyici kontrolden çıkarılması için gerekli şartların sağlandığını gösteren ve içeriği Kurum tarafından belirlenen radyolojik karakterizasyon raporunu Kuruma sunar. (3) Kurum, alanın düzenleyici kontrolden çıkarılması başvurusunda sunulan bilgi ve belgeleri gözden geçirme ve değerlendirmeye tabi tutar. Kurum değerlendirme sürecinde ilave bilgi ve belge talep edebilir. (4) Sunulan bilgi ve belgelerde görülen eksiklikler Kuruluşa bildirilir. Kuruluş bunları Kurum tarafından belirlenen sürede tamamlayarak Kuruma vermekle yükümlüdür. (5) Alanın düzenleyici kontrolden çıkarılması kararı Kurum tarafından verilir. Kararın olumlu olması durumunda, alanın düzenleyici kontrolden çıkarılmasına ilişkin karar Kuruluşa bildirilir. Kararın olumsuz olması durumunda, karar gerekçeleri ile birlikte Kuruluşa bildirilir. Yetkinin sona ermesi. MADDE 10- (1) Kuruluşun çevresel iyileştirme faaliyetlerine ilişkin yetkisi;. a) Kurum tarafından alanın düzenleyici kontrolden çıkarılması kararı verilmesi,. b) Sadece koruyucu tedbirler alınmasını içeren ya da radyoaktif kirliliğin kısmen giderilmesi ve koruyucu tedbirler alınmasını içeren durumlarda, Kurum tarafından yetkilendirme kapsamında belirlenen faaliyetlerin tamamlandığına karar verilmesi,. c) 5 inci maddenin on ikinci fıkrasının (a) bendinde belirtilen görevlendirme veya hizmet alımının sona ermesi,. ç) 6 ncı maddenin birinci fıkrasının (ç) bendinde belirtilen sözleşmenin sona ermesi,. d) Kuruluşun talep etmesi ve Kurumun uygun bulması,. e) Yetkilendirmenin Kurum tarafından iptal edilmesi,. hâllerinde sona erer. ÜÇÜNCÜ BÖLÜM. Çeşitli ve Son Hükümler. Diğer durumlar. MADDE 11- (1) Bu Yönetmelik hükümlerinin, çevrede radyoaktif kirliliğe yol açan acil durumlar sonrası yürütülecek çevresel iyileştirme faaliyetlerine uygulanması hususu, durum özelinde, Kurum tarafından belirlenir. (2) Radyoaktif madde ile kirlenmiş malzemelerin gömüldüğü alanlarda ve üzerlerinde yürütülmesi planlanan, sadece koruyucu tedbirler alınmasını içeren çevresel iyileştirme faaliyetleri için Kurumdan görüş alınır. Denetim ve yaptırım. MADDE 12- (1) Kuruluşun bu Yönetmelik kapsamında yürüteceği çevresel iyileştirme faaliyetleri Kurumun denetimine tabidir. Denetime ilişkin hususlarda ilgili yönetmelikte yer alan hükümler uygulanır. (2) İlgili mevzuat veya yetki koşullarına, Kurum kararlarına ve talimatlarına aykırı hareket edildiğinin tespit edilmesi hâlinde idari yaptırım uygulanır. İdari yaptırımlara ilişkin hususlarda ilgili yönetmelikte yer alan hükümler uygulanır. Yürürlükten kaldırılan yönetmelik. MADDE 13- (1) 11/12/2020 tarihli ve 31331 sayılı Resmî Gazete’de yayımlanan Radyoaktif Kirliliğe Maruz Kalmış Alanların Çevresel İyileştirme Faaliyetlerinin Yetkilendirilmesine İlişkin Yönetmelik yürürlükten kaldırılmıştır. (2) Mevzuatta, birinci fıkra ile yürürlükten kaldırılan Radyoaktif Kirliliğe Maruz Kalmış Alanların Çevresel İyileştirme Faaliyetlerinin Yetkilendirilmesine İlişkin Yönetmeliğe yapılan atıflar bu Yönetmeliğe yapılmış sayılır. Yürürlük. MADDE 14- (1) Bu Yönetmelik yayımı tarihinde yürürlüğe girer. Yürütme. MADDE 15- (1) Bu Yönetmelik hükümlerini Nükleer Düzenleme Kurumu Başkanı yürütür. "
"ULUSAL RADYASYON İZLEME VE RADYASYON. KONTROLÜ HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, iyonlaştırıcı radyasyona yönelik ulusal radyasyon izleme ve radyasyon kontrolü faaliyetlerinin yürütülmesine ilişkin usul ve esaslar ile ilgili kişi, kurum ve kuruluşların görev ve sorumluluklarını belirlemektir. Kapsam. MADDE 2- (1) Bu Yönetmelik, iyonlaştırıcı radyasyona yönelik ulusal radyasyon izleme ve radyasyon kontrolü faaliyetlerini kapsar. (2) Radyasyon acil durumları sırasında veya radyolojik ve nükleer tehdit ve tehlikelere ilişkin yapılan ölçüm ve analizler bu Yönetmeliğin kapsamı dışındadır. Dayanak. MADDE 3- (1) Bu Yönetmelik, 95 sayılı Nükleer Düzenleme Kurumunun Teşkilat ve Görevleri Hakkında Cumhurbaşkanlığı Kararnamesinin 4 üncü maddesinin birinci fıkrasının (a) bendine ve 5 inci maddesinin birinci fıkrasının (b) bendine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Atık işleme tesisi: 2/4/2015 tarihli ve 29314 sayılı Resmî Gazete’de yayımlanan Atık Yönetimi Yönetmeliğine göre ön işlem ve ara depolama tesisleri dâhil aktarma istasyonları hariç olmak üzere atıkları, mezkûr Yönetmeliğin Ek-2/A ve Ek-2/B’sindeki faaliyetlerle geri kazanan ve/veya bertaraf eden tesisi,. b) Kurum: Nükleer Düzenleme Kurumunu,. c) Merkez: Radyasyon İzleme ve Uyarı Sistemi Ağına ait istasyonlardan elde edilen verilerin toplandığı ve takip edildiği veya Radyasyon Kontrol ve Tespit Sistemlerinden elde edilen verilerin toplandığı ve takip edildiği ilgili kamu kurumlarındaki merkezleri,. ç) Radyasyon izleme: Kurum tarafından belirlenen periyotlarda çevresel ortamlarda sürekli olarak yapılan radyasyon ölçüm ve analizlerini,. d) Radyasyon İzleme ve Uyarı Sistemi Ağı (RADİSA): Ülke sınırları içindeki istasyonları vasıtasıyla havadaki gama radyasyon doz hızını sürekli olarak ölçen, ölçüm verilerini normal şartlarda belirli periyotlarda merkeze aktaran ve merkeze anlık olarak uyarı verebilen istasyonlar ile merkezden müteşekkil ağı,. e) Radyasyon kontrolü: Kişi, eşya, taşıt, atık veya emtia için Radyasyon Kontrol ve Tespit Sistemleri marifetiyle gerçekleştirilen radyasyon kontrolünü,. f) Radyasyon Kontrol ve Tespit Sistemi (RKTS): Radyasyon kontrolünde kullanılan ve radyasyon sayımını art alan radyasyon seviyesiyle ilişkili olarak kontrol eden, normal şartlarda elde ettiği veriyi belirli periyotlarda merkeze aktaran ve olası bir radyasyon tespiti durumunda merkeze anlık olarak uyarı verebilen sabit veya taşınabilir dedektör sistemini,. g) Uyarı: RADİSA’ya ait herhangi bir istasyonda ölçülen radyasyon doz hızının, o istasyona ait ortalama art alan radyasyon seviyesinin belirlenen katını aşması durumu ile RKTS’ye ait bir dedektörde elde edilen sayımın sistem yazılımında art alan radyasyon seviyesiyle ilişkili olarak belirlenen seviyeyi aşması durumunu,. ifade eder. İKİNCİ BÖLÜM. Genel İlkeler, Görev ve Sorumluluklar. Genel ilkeler. MADDE 5- (1) Ulusal radyasyon izleme ve radyasyon kontrolü faaliyetlerinde;. a) Çevresel ortamlarda radyasyon seviyesinin belirlenip takip edilmesi,. b) Ülke sınırları içerisine yasa dışı veya düzenleyici kontrol dışı radyoaktif madde girişine engel olunması,. c) Bu fıkranın (a) ve (b) bentlerinde belirtilen ilkeler çerçevesinde olası radyasyon acil durumlarının erken tespit edilmesi sağlanarak halkın, çevrenin ve gelecek nesillerin iyonlaştırıcı radyasyonun olası zararlı etkilerinden korunması,. esastır. (2) Kurum, ulusal radyasyon izleme faaliyetlerine ilişkin politika ve stratejinin belirlenmesine esas Ulusal Radyasyon İzleme Master Planını hazırlar ve uygular veya uygulanmasını temin eder. (3) İlgili kurum ve kuruluşlar, ulusal radyasyon izleme ve radyasyon kontrolü faaliyetlerine ilişkin bu Yönetmelikle kendilerine verilen görev ve sorumlulukları yerine getirir. (4) Bu Yönetmelik kapsamında radyasyon kontrolü faaliyetlerinde yer alan bakanlıklar kendi mevzuatı çerçevesinde sorumluluklara ilişkin gerekli düzenlemeleri yapar. Radyasyon İzleme ve Uyarı Sistemi Ağı. MADDE 6- (1) Kurum, ulusal radyasyon izleme faaliyeti çerçevesinde;. a) RADİSA’yı işletir veya RADİSA’nın işletilmesini sağlar. b) Gerek görmesi halinde, düzenleyici kontrolün sağlanması amacıyla nükleer tesisler, radyasyon tesisleri, radyoaktif atık tesisleri ve radyasyon uygulamaları için RADİSA’ya ek olarak özel bölgesel radyasyon izleme sistemlerini kurar veya bu sistemlerin kurulmasını sağlar. c) RADİSA istasyonlarından elde edilen verileri merkezi olarak sürekli takip eder veya verilerin takip edilmesini sağlar. ç) RADİSA istasyonlarının kurulmasına ihtiyaç duyulan yerleri altyapıyı dikkate alarak mülki idare amirleriyle işbirliği içerisinde belirler. d) RADİSA istasyonlarının kurulu olduğu alanların ait olduğu kurum ve kuruluşlarla normal şartlarda ve uyarı durumunda iletişim için irtibat listesini oluşturur. e) Gerekli hallerde mevcut istasyonların yerlerinin değiştirilmesine karar verebilir ve yer değişimi kapsamındaki faaliyetleri yürütür veya faaliyetlerin yürütülmesini sağlar. (2) RADİSA istasyonlarının kurulu olduğu alanların ait olduğu kurum ve kuruluşlar, kurulum, bakım ve onarım faaliyetleri kapsamında Kurum ile iş birliği yapar. (3) RADİSA’ya ait herhangi bir istasyondan uyarı alınması durumunda;. a) Kurum, istasyonun kurulu olduğu ilgili kurum veya kuruluşla temasa geçerek uyarının sebebini araştırır. b) Uyarının sebebinin merkezden tespit edilemediği durumlarda Kurum, istasyonun bulunduğu ilin İl Afet ve Acil Durum Müdürlüğü ile iş birliği içinde durumun nedenini araştırır ve gerekli durumlarda Afet ve Acil Durum Yönetimi Başkanlığı ile irtibata geçer. c) Uyarının sebebinin bir radyasyon acil durumu veya radyolojik ve nükleer tehdit ve tehlike durumu olması durumunda ilgili mevzuat ve planlarda yer alan hükümler uygulanır. (4) Kurum, ulusal ya da uluslararası kurum ve kuruluşlardan herhangi bir olağandışı duruma ilişkin bildirim veya bilgi talebi alınması durumunda, gerekli gördüğü örnekleme faaliyetleri ile laboratuvar analizlerini gerekirse diğer kurum ve kuruluşlarla koordinasyon halinde yaptırır. (5) Kurum, RADİSA istasyonlarından alınan verilerin gerektiğinde ulusal ve uluslararası kurum ve kuruluşlara aktarılması için gerekli altyapıyı oluşturur veya altyapının oluşturulmasını sağlar. RKTS işletenlerin genel sorumlulukları. MADDE 7- (1) RKTS’ler Ticaret Bakanlığının, Ulaştırma ve Altyapı Bakanlığının ve Çevre, Şehircilik ve İklim Değişikliği Bakanlığının ilgili mevzuatında belirtilen ve bu Yönetmelik kapsamındaki radyasyon kontrolü faaliyetini yürüten gerçek veya tüzel kişiler tarafından işletilir. (2) RKTS’leri işletenler;. a) RKTS’ler için Kurumdan uygunluk alır. b) RKTS’lerin işletilmesini, izlenmesini ve sürekli çalışır durumda tutulmasını sağlar. c) RKTS’lerin bakım ve onarım faaliyetlerinin gerçekleştirilmesini sağlar. Bu faaliyetler gerçekleştirilmeden önce yazılı olarak ilgili bakanlıklara bildirim yapar. ç) RKTS’lerden alınan uyarıların anlık, verilerin ise belirli periyotlarda istenilen biçimde merkeze aktarılmasını sağlar. (3) RKTS’lerin radyasyon kontrolü yapmadığı durumlarda; gümrük kapılarından kişi, eşya ve taşıt girişi, kıyı tesislerine ve atık işleme tesislerine metal hurda veya atık girişi yapılamaz. Gümrük kapılarına kurulan RKTS’ler. MADDE 8- (1) Ticaret Bakanlığı;. a) 7/10/2009 tarihli ve 27369 mükerrer sayılı Resmî Gazete’de yayımlanan Gümrük Yönetmeliğinin 72/T maddesi uyarınca, kişi, eşya ve taşıtların radyasyon kontrolleri için gümrük kapılarına RKTS’lerin kurulmasını sağlar. b) Metal hurdaların ve atıkların yurda girişinin sadece RKTS kurulu olan gümrük kapılarından ve ilgili mevzuat kapsamında yer alan ve RKTS kurulu olan diğer giriş noktalarından yapılmasını sağlar. c) İhtiyaç halinde kullanılmak üzere yeterli sayıda taşınabilir RKTS’lerin bulunacağı gümrük kapılarını ve ilgili mevzuat kapsamında yer alan ve RKTS kurulu olan diğer giriş noktalarını belirler. (2) RKTS’lerden uyarı alınması durumunda;. a) Ticaret Bakanlığı veya eşyanın sunulduğu ilgili gümrük idaresi, uyarıya neden olan emtianın, sadece çevrede doğal olarak bulunan radyoaktif maddeleri veya doğal radyoaktif maddelerin bulaşmış olduğu malzemeleri içerdiğinin tespit edilmesi halinde bu emtianın yurda girişine izin verir. Emtianın sadece çevrede doğal olarak bulunan radyoaktif maddeleri veya doğal radyoaktif maddelerin bulaşmış olduğu malzemeleri içermediğinin değerlendirildiği durumlarda veya gerek görmesi halinde Gümrük Yönetmeliğinin 72/T maddesi uyarınca işlem tesis eder.  Bu süre içinde, emtianın yurda girişine izin verilmez. İlgili mevzuatta yer alan muafiyet sınırlarının altında olsa veya doğal radyoaktif maddeler içerse dahi oyuncaklar, kırtasiye malzemeleri, giysiler, kozmetikler, ev eşyaları, takılar ve benzeri malzemelerin yurda girişine izin verilmez. b) Ticaret Bakanlığı, Kurum tarafından gerek görüldüğü takdirde ücreti ithalatçı tarafından ödenmek üzere gerekli radyolojik ölçüm ve analizleri Kurum tarafından yetkilendirilen tüzel kişilere yaptırır, radyolojik ölçüm ve analiz sonuçlarını da içeren ilgili belgelerle birlikte Kurumdan uyarıya ilişkin görüş alır. c) Yurda ithal edilecek metal hurdalara, çıkış ülkesinde gemi veya kara nakil aracına yüklenmeden önce Kurum tarafından yetkilendirilen tüzel kişiler tarafından yapılan radyasyon kontrolü sonucunda tanzim edilen, metal hurdanın radyoaktivite içermediğini gösteren belgenin sunulması halinde Kurumdan görüş alınarak işlem tesis edilir. Söz konusu kontrolün yapıldığına dair belgenin sunulmaması halinde ise radyoaktif madde ihtiva eden metal hurdaların yurda girişine izin verilmez. Atık işleme tesislerine kurulan RKTS’ler. MADDE 9- (1) Çevre, Şehircilik ve İklim Değişikliği Bakanlığı; düzenli depolama tesisi, yakma tesisi, beraber yakma tesisi, gemi söküm tesisi, metal hurda elleçleme tesisi ile ilgili mevzuatında yer alan ve RKTS bulunması zorunlu olan diğer atık işleme tesislerine radyasyon kontrolü için RKTS’lerin kurulmasını sağlar. (2) Atık işleme tesislerinde RKTS’lerden uyarı alınması durumunda;. a) Atık işleme tesisi işletmecisi, uyarıya neden olan atığı atık işleme tesisine kabul etmez, Kuruma ve Çevre, Şehircilik ve İklim Değişikliği Bakanlığına durumu bildirir. b) Atık işleme tesisi işletmecisi, uyarıya neden olan atıkların radyolojik ölçüm ve analizlerinin Kurum tarafından yetkilendirilen tüzel kişiler vasıtasıyla yapılarak ayrıştırılmasını sağlar. c) Radyoaktif atıklar, ilgili mevzuat çerçevesinde işlem görür. Yapılan işlem, atık işleme tesisi işletmecisi tarafından yazılı olarak Kuruma bildirilir. ç) Atık işleme tesisi işletmecisi, ihtiyaç duyulması halinde ilgili belgelerle birlikte Kurumdan uyarıya ilişkin görüş alır. Diğer radyasyon izleme faaliyetleri. MADDE 10- (1) Düzenleyici kontrole tabi nükleer tesisler, radyasyon tesisleri, radyoaktif atık tesisleri ve radyasyon uygulamaları için yürütülen radyasyon izleme faaliyetlerine ilişkin usul ve esaslar Kurum tarafından belirlenir. (2) Kurum, sınır ötesi nükleer tesislerden dolayı ülke sınırları içinde radyolojik etkiye maruz kalması muhtemel alanların izlenmesini sağlar. (3) Nükleer takatli gemi ve denizaltıların Türk iç suları ve limanlarına yapacakları ziyaretlerde gerçekleştirilecek radyasyon izleme faaliyetleri ilgili mevzuatta belirtilen usul ve esaslar çerçevesinde ilgili kurumlarca yürütülür. (4) Kurum, gerek gördüğü durumlarda art alan radyasyon seviyesi yüksek alanlar, radyoaktif kirliliğe maruz kalmış alanlar, radyoaktif madde ile kirlenmiş malzemelerin gömüldüğü alanlar ve benzeri alanların izlenmesini sağlar. ÜÇÜNCÜ BÖLÜM. Çeşitli ve Son Hükümler. Diğer hususlar. MADDE 11- (1) RKTS’lerin uygunluğuna ilişkin usul ve esaslar Kurum tarafından ayrıca düzenlenir. (2) Bu Yönetmelik kapsamında radyolojik ölçüm ve analiz yapacak ve sonuçlarına ilişkin belge tanzim edecek olan tüzel kişilerin yetkilendirilmesine ilişkin hususlar Kurum tarafından ayrıca düzenlenir. (3) Bir atık işleme tesisinin radyoaktif atık kabul etme riskine dayalı olarak o tesiste RKTS kurulmasının zorunlu olup olmadığı konusunda bir tereddüt oluşması durumunda Kurumun görüşü esas alınır. Geçiş hükümleri. GEÇİCİ MADDE 1- (1) Bu Yönetmeliğin yürürlüğe girdiği tarihten önce radyasyon ölçüm sistemleri için verilmiş olan uygunluk belgeleri, belge süresi sona erene kadar geçerlidir. Uygunluk belgesi alan ve bu sistemleri işletenler, uygunluk belgelerinin geçerlilik sürelerinin bitiminden önceki üç ay içerisinde bu Yönetmelik hükümleri uyarınca Kurumdan uygunluk alır. (2) Bu Yönetmeliğin yürürlüğe girdiği tarihte henüz RKTS kurulu olmayan veya RKTS kurulu olmakla birlikte sistem değişikliği gerektiren tesis veya gümrük kapıları, bu Yönetmelikle getirilen yükümlülüklerini altı ay içerisinde yerine getirir. Talep edilmesi ve talep gerekçesinin Kurum tarafından uygun bulunması durumunda bu süre Kurum tarafından altı aya kadar uzatılabilir. Yürürlük. MADDE 12- (1) Bu Yönetmelik yayımı tarihinde yürürlüğe girer. Yürütme. MADDE 13- (1) Bu Yönetmelik hükümlerini Nükleer Düzenleme Kurumu Başkanı yürütür. "
"SAĞLIK BAKANLIĞI EK ÖDEME YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, Sağlık Bakanlığınca belirlenen hizmet sunum şartları ve kriterleri dikkate alınmak suretiyle personelin unvanı, görevi, disiplin durumu, çalışma şartları ve süresi, hizmete katkısı, verimliliği, tetkik, eğitim, öğretim ve araştırma faaliyetleri, yapılan muayene, ameliyat, anestezi ve girişimsel işlemlerden oluşan genel tıbbi işlemler, özellikli tıbbi işlemler ile uluslararası sağlık hizmetlerinde çalışma gibi unsurlar esas alınarak, döner sermayeden yapılacak ek ödemenin oran, usul ve esaslarını belirlemek, sağlık hizmetlerini iyileştirmek, kaliteli ve verimli hizmet sunumunu teşvik etmektir. Kapsam. MADDE 2- (1) Bu Yönetmelik, il sağlık müdürlüğü, il sağlık müdürlüğü birimleri, ulusal referans laboratuvarları ile sağlık tesislerinde görev yapan memurlar, sözleşmeli personel (11/10/2011 tarihli ve 663 sayılı Sağlık Alanında Bazı Düzenlemeler Hakkında Kanun Hükmünde Kararnamenin 42 nci ve 45 inci maddeleri uyarınca istihdam edilenler hariç), açıktan vekil olarak atananlar, 4/11/1981 tarihli ve 2547 sayılı Yükseköğretim Kanununun 38 inci maddesine göre görevlendirilen üniversite personeli, kamu kurum ve kuruluşlarının kadrolarında bulunan ve haftanın belirli gün veya saatlerinde veyahut belirli vakalar ve işler ile en az bir ay süreyle görevlendirilen sağlık personeli ile Türkiye İlaç ve Tıbbi Cihaz Kurumunun tabip ve eczacı unvanlı kadrolarında çalışanlar ile sağlık hizmetleri ve teknik hizmetler sınıfı kadrolarına atanmış olup, Kurumun analiz ve kontrol laboratuvarlarında fiilen görev yapan personeli kapsar. Dayanak. MADDE 3- (1) Bu Yönetmelik, 4/1/1961 tarihli ve 209 sayılı Sağlık Bakanlığına Bağlı Sağlık Kurumları ile Esenlendirme (Rehabilitasyon) Tesislerine Verilecek Döner Sermaye Hakkında Kanunun 5 inci maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Bakanlık: Sağlık Bakanlığını,. b) Bireysel hedef katsayısı: Bakanlıkça tabip, diş tabipleri ve tıpta uzmanlık mevzuatına göre uzman olanlar için bireysel hedef göstergelerine göre belirlenen 1,0 ile 1,4 arasında değişen katsayıyı,. c) Bilimsel çalışma destek puanı: Sağlık tesislerinde görev yapan personele, kadrosu üniversitede olanların akademik teşvik ödeneği almadığını belgelemesi koşulu ile Ek-7 sayılı listede yer alan bilimsel çalışmaları inceleme heyeti tarafından belirlenen şekilde belgelemesi halinde belgelemenin yapıldığı dönemi takip eden 6 ay süreyle verilen ve aynı listede yer alan bilimsel çalışmalara karşılık gelen puanı,. ç) Eğitici destekleme puanı: Eğitim ve araştırma hastanelerinde ilgili dönemi içinde dâhili klinikler için vizit, konsey, klinikler arası ve klinikopatolojik toplantı, mortalite konseyi ve sağlık kurulu olmak üzere 20 saat, poliklinik hizmeti olarak 20 saat; cerrahi klinikler için vizit, konsey, klinikler arası ve klinikopatolojik toplantı, mortalite konseyi ve sağlık kurulu olmak üzere 10 saat ve poliklinik ve ameliyat hizmeti olarak 15’er saat; laboratuvar klinikleri için pratik eğitim çalışması olarak 40 saat çalışıldığının ve bütün kliniklerde her bir eğitici için 8 saat teorik asistan eğitimi yapıldığının eğitim sorumlusu tarafından belgelenmesi ve başhekimin onaylaması halinde verilen ek puanı,. d) Ek ödeme dönemi: Döner sermaye ek ödemesinin yapılacağı aylık dönemleri,. e) Ek ödeme matrahı: Personelin bir ayda alacağı aylık (ek gösterge dâhil), yan ödeme ve her türlü tazminat (makam, temsil ve görev tazminatı ile yabancı dil tazminatı hariç) toplamını,. f) Ek puan: Personele Ek-6 sayılı listede belirtilen görevleri yerine getirmesi halinde ilgili dönem için tabloda öngörülen oranlarda verilen ek puanların toplamını,. g) Genel tıbbi işlemler: Bakanlıkça belirlenen genel tıbbi işlemler puanına esas olan işlemleri,. ğ) Genel tıbbi işlemler puanı: Bakanlıkça belirlenen o dönem içinde genel tıbbi işlemler yapan uzman tabip, uzman diş tabibi, tabip ve diş tabiplerinden her biri için ilgili formüllerinde kullanılmak üzere mesai içi ve mesai dışı olmak üzere ayrı ayrı hesaplanan, genel tıbbi işlemler karşılığı elde edecekleri puanların toplamını,. h) Ham puan: Eğitim ve araştırma hastaneleri dışındaki sağlık tesislerinde çalışan personel için 7 nci, eğitim ve araştırma hastanelerinde çalışan personel için 8 inci maddede yer alan esaslara göre hesaplanan mesai içi, mesai dışı, uluslararası sağlık hizmetleri ve özellikli tıbbi işlemler için ayrı ayrı hesaplanan puanları,. ı) Hazine payı: Sağlık tesislerinde, 17/9/2004 tarihli ve 5234 sayılı Kanunun geçici 1 inci maddesinin birinci fıkrasının son cümlesi uyarınca Hazine ve Maliye Bakanlığınca belirlenen oran üzerinden tespit edilecek tutarı,. i) Hizmet alanı-kadro unvan katsayısı: Ek-2 sayılı listede belirlenen katsayıyı,. j) Hizmet etkinlik katsayısı: Eğitim ve araştırma hastaneleri dışındaki sağlık tesislerinde görev yapan ve hizmet etkinliği ölçülen tabip ve diş tabiplerinin görev yaptığı birim için Bakanlıkça belirlenen usul ve esaslar ile hizmet etkinlik parametreleri çerçevesinde ek ödemenin hesaplanmasında kullanılacak olan (1,00) ilâ (1,20) arasında değişen katsayıyı,. k) Hizmet puanı: 9 uncu maddeye göre hesaplanan puanı,. l) Hizmet verimlilik katsayısı: Personel/sağlık tesisleri için hizmeti elde etme maliyeti ve hasta memnuniyetine göre Bakanlıkça belirlenen usul ve esaslar uyarınca 1,00 ila 1,20 arasında değişen katsayıyı, (Bu katsayı personel/sağlık tesisi için ölçülmediği veya belirlenmediği dönemlerde 1,00 olarak uygulanır.). m) İzolasyon odaları: Yüksek bulaştırıcılığı olan ve standart önlemler dışında solunum, damlacık, temas izolasyonu gerektiren Kırım Kongo Kanamalı Ateşi, H1N1, SARS, Kuş gribi, Meningokoksik menenjit gibi tanıları bulunan hastalara hizmet verilen odaları,. n) Kurum hedef katsayısı: Bakanlıkça sağlık tesislerinde dağıtımına karar verilen ek ödeme miktarının tesis başına belirlenmesinde çarpan olarak kullanılan ve ilgili birimin sağlık hizmet sunumu, finansal sürdürülebilirlik, çalışan ve hasta memnuniyeti gibi kriterler çerçevesinde düzenlenen 1,0 ile 1,3 arasında değişen katsayıyı,. o) Mesai dışı çalışma: Nöbet ve icap nöbetlerinde yapılan çalışmalar ile mesai saatleri içinde yapılan çalışmalar hariç, Bakanlıkça belirlenen mesai içi genel tıbbi işlem puanı eşiğini aşan tabipler ile görev verilen diğer personelin, Başhekimlikçe belirlenen çalışma zamanlarında yapılan çalışmaları,. ö) Mesai dışı tavan ek ödeme tutarı: Ek ödeme matrahının Ek-1 sayılı listede mesai dışı çalışmalar için belirlenmiş olan tavan ek ödeme katsayısı ile çarpımı sonucu bulunan tutarı,. p) Mesai dışı toplam puanı: İlgili ek ödeme döneminde tabip ve diş tabiplerinin her birinin Başhekimlikçe sağlık tesisi/klinik/branş bazında ayrı ayrı hesaplanan mesai dışı genel tıbbi işlemler karşılığı elde edecekleri puanların toplamını,. r) Mesai içi aktif çalışılan gün katsayısı: O dönem içindeki toplam gün sayısından çalışılmayan günlerin çıkarılması sonucu bulunan çalışılan gün sayısının, o dönem içindeki toplam gün sayısına bölünmesi sonucu bulunan katsayıyı,. s) Mesai içi çalışma: Mesai saatleri içinde yapılan çalışmalar ile nöbet ve icap nöbetlerinde yapılan çalışmaları,. ş) Mesai içi klinik hizmet puan ortalaması: Eğitim ve araştırma hastanelerinde bir klinikte çalışan tabip ve diş tabiplerinin mesai içi genel tıbbi işlemler puanları ile özellikli tıbbi işlem puanlarının (özellikli tıbbi işlem puanının katılım oranı kadarının) toplamının, o klinikte çalışan asistanlar dâhil tabiplerin mesai içi aktif çalışılan gün katsayılarının toplamına bölünmesi sonucu bulunan puanı,. t) Mesai içi sağlık tesisi puan ortalaması: Sağlık tesislerinde her bir tabip ve diş tabipleri için ayrı ayrı hesaplanan, mesai içi genel tıbbi işlemler puanları ile özellikli tıbbi işlemler puanı toplamının, bu işlemler için puan öngörülen tabip ve diş tabiplerinin mesai içi aktif çalışılan gün katsayılarının toplamına (asistanlar dâhil) bölünmesi ile elde edilen puanı,. u) Mesai içi tavan ek ödeme tutarı: Ek ödeme matrahının Ek-1 sayılı listede mesai içi çalışmalar için belirlenmiş olan tavan ek ödeme katsayısı ile çarpımı sonucu bulunan tutarı,. ü) Özellikli tıbbi işlemler: Hazine ve Maliye Bakanlığının uygun görüşü ile Bakanlıkça işlem ve puanları bölge veya il veya hastane bazında ayrı ayrı belirlenebilen özellikli tıbbi işlemler puanına esas işlemleri,. v) Özellikli tıbbi işlemler puanı: O dönem içinde özellikli tıbbi işlem yapan eğitim görevlisi, başasistan, uzman tabip ve uzman diş tabiplerinden her biri için ayrı ayrı hesaplanan özellikli tıbbi işlemler karşılığı elde edecekleri puanların toplamını,. y) Özellikli tıbbi işlemler tavan ek ödeme tutarı: Ek ödeme matrahının Ek-1 sayılı listede özellikli tıbbi işlemler için belirlenmiş olan tavan ek ödeme katsayısı ile çarpımı sonucu bulunan tutarı,. z) Sağlık tesisi: Üniversiteler ile birlikte kullanılan hastaneler de dâhil olmak üzere ikinci ve üçüncü basamak sağlık hizmeti veren kurumlarını,. aa) Sağlık tesisi puan ortalamasından yararlanacaklar tablosu: Personelin net teşvik puanının sağlık tesisi puan ortalaması esas alınarak değerlendirildiği durumlar ile bu durumlara ilişkin süreleri ve hizmet alanı kadro unvan katsayılarını gösteren Ek-5 sayılı tabloyu,. bb) Sağlık tesisi toplam puanı: Sağlık tesislerinde mesai içi ve mesai dışı net teşvik puanları toplamı ile özellikli tıbbi işlemler net teşvik puanları toplamını,. cc) Taban katsayısı: Ek-3A sayılı tabloda kadro unvanına göre belirlenen katsayıyı,. çç) Tabiplerin mesai dışı toplam çalışma saati: Başhekimlikçe belirlenen sağlık tesisi/klinik/branş bazında tabiplerin her birinin (asistan dahil) ilgili ek ödeme döneminde mesai dışı çalıştıkları saatlerin toplamını,. dd) Tabip dışı personelin mesai dışı toplam çalışma saati: Başhekimlikçe belirlenen sağlık tesisi/klinik/branş bazında tabip dışı personelin her birinin ilgili ek ödeme döneminde mesai dışı çalıştıkları saatlerin toplamını,. ee) Teşvik ek ödemesi dönem ek ödeme katsayısı: Sağlık tesisinin Bakanlıkça belirlenen dağıtılacak döner sermaye miktarının, tabip ve tabip dışı personel için sağlık tesislerinin veya ilgili sağlık tesisinin toplam puanına ayrı ayrı veya birlikte bölünmesi sonucu bulunan katsayıyı,. ff) Teşvik ek ödemesi ve uluslararası sağlık hizmeti net teşvik puanı: 10 uncu maddeye göre hesaplanan puanı,. gg) Tıbbi işlemler: Bakanlıkça çıkarılacak yönerge ile belirlenen ve genel tıbbi işlemler puanına esas olan işlemler ile özellikli tıbbi işlemler puanına esas işlemleri,. ğğ) Tıbbi işlemler puanı: O dönem içinde Tıbbi İşlemler Yönergesi doğrultusunda puan öngörülen tabiplerden her biri için gerçekleştirdikleri işlemler karşılığı elde edecekleri puanların toplamını,. hh) Uluslararası sağlık hizmetleri: 209 sayılı Kanunun 5 inci maddesinde yer alan uluslararası sağlık hizmetleri kapsamında Bakanlığın belirlediği usuller çerçevesinde belirli sağlık tesislerinde hastalara verilen hizmetleri,. ıı) Uluslararası sağlık hizmetleri tavan ek ödeme tutarı: Ek ödeme matrahının Ek-1 sayılı listede uluslararası sağlık hizmetleri için belirlenmiş olan tavan ek ödeme katsayısı ile çarpımı sonucu bulunan tutarı,. ii) Uluslararası sağlık hizmetleri tıbbi işlemler puanı: Uluslararası sağlık hizmetleri kapsamındaki hastalara uygulanan işlemlerden elde edilen ve bu hizmetlerde görev alan profesör ve doçentler ile uzman tabip ve uzman diş tabipleri için ayrı ayrı hesaplanan genel tıbbi işlem ve özellikli tıbbi işlem puanlarının toplamını,. jj) Uluslararası sağlık hizmetleri toplam tıbbi işlemler puanı: Uluslararası sağlık hizmetleri kapsamındaki hastalara uygulanan işlemlerden elde edilen ve bu hizmetlerde görev alan profesör ve doçentler ile uzman tabip ve uzman diş tabipleri için hesaplanan uluslararası sağlık hizmetleri tıbbi işlemler puanlarının toplamını,. kk) Uluslararası sağlık hizmetlerinde görev alan tıbbi işlem puanı bulunmayan Başhekimlikçe belirlenen personelin toplam çalışma günü: Uluslararası sağlık hizmetleri kapsamında görev alan Başhekimlikçe belirlenen personelin her birinin ilgili dönemde uluslararası sağlık hizmetleri kapsamında çalıştığı günlerin ayrı ayrı toplamını,. ll) Uluslararası sağlık hizmetleri dönem ek ödeme katsayısı (A): Sağlık tesislerinde 6 ncı maddenin dördüncü fıkrasının (c) bendine göre belirlenen dağıtılacak ek ödeme tutarının bu kapsamda görev yapanların uluslararası sağlık hizmetleri net teşvik puanları toplamına bölünmesi sonucu bulunan katsayıyı,. mm) Uluslararası sağlık hizmetleri dönem ek ödeme katsayısı (B): Sağlık tesislerinde 6 ncı maddenin dördüncü fıkrasının (ç) bendine göre belirlenen dağıtılacak ek ödeme tutarının aynı fıkrada belirtilen uluslararası sağlık hizmetleri kapsamında Başhekimlikçe görev verilen personelin uluslararası sağlık hizmetleri net teşvik puanları toplamına bölünmesi sonucu bulunan katsayıyı,. ifade eder. İKİNCİ BÖLÜM. Sağlık Tesislerinde Ek Ödeme Hesaplama Usul ve Esasları. Temel esaslar. MADDE 5- (1) Sağlık tesislerinde görevli personele yapılacak ek ödemeye ilişkin temel esaslar aşağıda belirtilmiştir:. a) Ek ödeme, personele sağlık tesisine fiilen katkı sağladığı sürece verilebilir. Resmi tatil günleri, idari ve nöbet izinleri, yılda 7 günü geçmeyen kısa süreli hastalık rapor süreleri, hakem hastane tarafından onaylanan heyet rapor süreleri, yılda en fazla iki defa görevlendirme suretiyle kendi alanı ile ilgili yurt içi kongre, konferans, seminer ve sempozyum gibi etkinliklere katılan personelin bir yılda toplam 10 günü geçmeyen süreleri, görevi sırasında veya görevinden dolayı Bakanlıkça ilan edilmiş bulaşıcı ve salgın hastalığa yakalanan, kazaya, yaralanmaya veya saldırıya uğrayanların bu durumlarını sağlık raporuyla belgelendirmesi halinde kullandıkları hastalık izin süreleri, çalışılmış gün olarak kabul edilir. b) Tabiplerce gerçekleştirilen tıbbi işlemleri incelemek amacıyla her bir sağlık tesisinde inceleme heyeti oluşturulur. Koordinatör Başhekimliğe bağlı her bir hastane için Koordinatör Başhekim tarafından ayrı ayrı inceleme heyeti oluşturulabilir. İnceleme heyeti, başhekim tarafından belirlenen ve tercihen mesleğinde en az 5 yıl çalışmış olan tabip veya diş tabipleri ile gelir tahakkuk ve faturalandırma konusunda uzman bir üyeden oluşur. Heyet başkanı, başhekim veya görevlendireceği başhekim yardımcısıdır. İnceleme heyeti üye sayısı 3’ten az, 12’den fazla olamaz. İnceleme heyeti üyelerinin görev süresi, takvim yılı sonu itibarıyla sona erer. Görev süresi sona eren üye tekrar görevlendirilebilir. İnceleme heyeti, üye tam sayısının salt çoğunluğuyla karar alır. Oyların eşitliği halinde, heyet başkanının oyu yönünde karar alınmış sayılır. İnceleme heyetinin çalışmaları sırasında ihtiyaç duyduğu bilgi, belge ve kayıtlar ilgili birimlerce ivedilikle temin edilerek heyete sunulur. Heyetin sekretaryası idari ve mali hizmetler müdürlüğünce yapılır. Tabipler, ilgili dönemde gerçekleştirdikleri tıbbi işlemlerin doğruluğunu, Bakanlıkça yayımlanan Tıbbi İşlem Listelerindeki açıklama ve hükümler ile ilgili mevzuatlara uygunluğunu sağlık tesisinin bilgi yönetim sistemi üzerinden düzenli olarak kontrol etmekle yükümlüdür. İdare tarafından adına kayıtlı işlemlerin doğruluğu tabiplere onaylatılarak varsa düzeltme talebi de alınıp toplantı öncesi inceleme heyetine bildirmesi sağlanır. İnceleme heyeti; sağlık tesisi kayıtlarında yapıldığı bildirilen tıbbi işlemlerin yapılıp yapılmadığını, Tıbbi İşlem Listelerindeki açıklama ve hükümler ile tıp etiğine uygunluğunu inceler, işlemleri yerindelik, ilgili mevzuata uygunluk, nitelik ve nicelik yönünden değerlendirir. Her ek ödeme dönemi için ilgili personelin hizmet etkinlik katsayılarının tespitine ilişkin tüm işlemleri yürütür. Tıbbi işlemlerle ilgili itiraz ve şikâyetleri inceler ve karara bağlar. İlgili dönem için yapacağı inceleme ve değerlendirme sonucunda hazırlayacağı raporu başhekime, Koordinatör Başhekimlerce oluşturulan İnceleme Heyetleri ise Koordinatör Başhekime sunar. İnceleme heyeti tarafından, sağlık tesisi kayıtlarında yapıldığı bildirilen tıbbi işlemlerin, Tıbbi İşlemler Listesi açıklamalar kısmında yer alan hükümler ile ilgili mevzuata uygun olmadığının tespit edildiği durumlarda, söz konusu işlemler heyet tarafından iptal edilir. Bu husus haricinde tabiplerce gerçekleştirildiği bildirilen tıbbi işlemlerle ilgili olarak inceleme heyeti tarafından herhangi bir düzenleme yapılamaz. Başhekim, inceleme heyeti çalışmalarının takibinden ve inceleme heyeti raporlarının gereğinin uygulanmasından sorumlu olup tıbbi işlemlerde uygunsuzluk tespit edilmesi halinde, disiplin işlemi başlatır ve inceleme heyeti kararlarına istinaden ek ödemeye esas olacak işlemleri sonuçlandırarak kesin karara bağlar, gerektiğinde önceki ek ödeme dönemleri için de inceleme yaptırabilir. İnceleme heyeti üyelerin oy çokluğu ile, tabip ve diş tabiplerinin mevzuata ve gerçeğe aykırılığı tespit edilen tıbbi işlemleri için personel Başhekim tarafından yazı ile ikaz edilir. Personel bu ikaz işlemine karşı 5 gün içerisinde itiraz edebilir ve bu itiraz kurulda tekrar görüşülerek 5 gün içinde karar kesinleştirilir. Benzer işlemlerde mevzuata ve gerçeğe aykırılığı konusunda ikiden fazla ikaz edilen personel hakkında idari soruşturma açılır. c) Personelin yaptığı işe ilişkin bilgi ve yeteneği, işini düzenli ve kaliteli yapabilme, bağımsız iş yapabilme ve inisiyatif kullanabilme, verilen işi organize edebilme becerisi, kendini geliştirme gayreti, amir ve çalışma arkadaşlarına karşı tutum ve davranışları, hizmet sunduğu kesime karşı tutum ve davranışları, birim tarafından yapılan işlerin geliştirilmesine katkısı, işin güçlüğü ve riski gibi faktörler dikkate alınarak, çalışan personel sayısının %5’ini geçmemek kaydıyla bağlı bulunduğu ilgili yöneticinin gerekçeli teklifinin yazılı olarak belgelenmesi ve başhekimin onayı ile belirlenen personele, o dönem için sağlık tesisi puan ortalamasının % 20’sine kadar ek puan verilebilir. Bu hüküm kapsamında belirlenen personele verilecek ek puan bir yıl içinde 6 ayı geçemez. ç) Sağlık tesisleri arasında görevlendirilen personele, geçici görev yaptığı sağlık tesisinden ek ödeme yapılır. d) Bakanlık merkez teşkilatı ile Bakanlık bağlı kuruluşlarının merkez teşkilatı kadrolarında bulunan personelden sağlık tesislerine en az bir ay süreyle geçici görevle görevlendirilen personele, geçici olarak görev yaptığı sağlık tesisinin döner sermayesinden ek ödeme yapılır. e) Sağlık tesislerinden, Bakanlığın taşra teşkilatına görevlendirilen personele görevlendirildiği yerden ek ödeme yapılır. f) Bakanlığın taşra teşkilatında görev yapan personelin sağlık tesislerine görevlendirilmesi halinde personele, geçici olarak görev yaptığı sağlık tesisinden ek ödeme yapılır. Ancak, Türkiye Hudut ve Sahiller Sağlık Genel Müdürlüğü merkez ve taşra teşkilatı kadrolarında bulunan personelden sağlık tesislerine görevlendirilenlere görevlendirildiği sağlık tesisinden ek ödeme yapılmaz. g) Bakanlıkça oluşturulacak komisyon tarafından ihtiyaç planlaması yapılan yerlere resen geçici olarak görevlendirilen uzman tabip, uzman diş tabibi, tabip ve diş tabiplerine görevlendirildikleri sağlık tesisinden yapılacak ek ödemenin yanında asıl kadrosunun bulunduğu sağlık tesisinden, sağlık tesisi puan ortalaması ve kendi hizmet alanı kadro unvan katsayısı esas alınarak ek ödeme yapılır. Bu şekilde yapılan ek ödeme tutarı toplamı, mesai içi tavan ek ödeme tutarını geçemez. ğ) 25/6/2001 tarihli ve 4688 sayılı Kamu Görevlileri Sendikaları ve Toplu Sözleşme Kanununun 18 inci maddesinin dördüncü fıkrasının dördüncü cümlesi uyarınca, haftada bir gün izinli sayılan yönetim kurulu üyeleri ile aynı maddenin beşinci fıkrasının üçüncü cümlesi uyarınca haftada dört saat izinli sayılan ilçe temsilcilerinin izinli sayıldığı bu sürelerde sağlık tesisi puan ortalaması esas alınarak değerlendirilir. h) Bu Yönetmelik kapsamındaki personele yapılacak ek ödeme tutarı, tavan ek ödeme tutarını geçemez. Sözleşmeli personele yapılacak ek ödemenin tutarı, aynı birimde aynı unvanlı kadroda çalışan ve hizmet yılı aynı olan emsali personel esas alınarak belirlenir ve bunlara yapılabilecek ek ödeme hiçbir şekilde emsaline yapılabilecek tavan ek ödeme tutarını geçemez. ı) Ek ödeme hesaplamalarına esas olmak üzere, yan dal klinikleri ve bir kliniğe bağlı olarak çalışmayan yan dal uzmanları başhekimin kararıyla, bir ek ödeme döneminden az olmamak üzere ilgili ana dal içinde değerlendirilebilir. i) Semt poliklinikleri bağlı oldukları sağlık tesisi ile birlikte değerlendirilir. Eğitim ve araştırma hastanelerine bağlı semt poliklinikleri ilgili kliniklerle ilişkilendirilir ve personel o klinikteki eşdeğer personel gibi değerlendirilir. j) Eğitim ve araştırma hastanelerinde biyokimya ve mikrobiyoloji laboratuvar hizmetlerini yürüten eğitim sorumlusu, eğitim görevlisi, başasistan ve uzman tabipler ile diğer personelin ham puanlarının hesaplanmasında, klinik hizmet puan ortalamaları yerine sağlık tesisi puan ortalamaları esas alınır. k) Eğitim ve araştırma hastanelerinde kliniklerde eğitim sorumlusu, eğitim görevlisi, başasistan ve uzman tabipler puanlandırılır. Acil servis ve acil kliniklerde ise pratisyen tabipler de puanlandırılır. l) Eğitim ve araştırma hastanelerinde görevli asistanlara ve yan dal asistanlarına sadece Tıpta Uzmanlık Kurulu tarafından ilan edilen tamamlanması zorunlu rotasyon eğitim süreleri (ana dal asistanlarının yan dal kliniğinde geçirdiği eğitim süreleri hariç) ile zorunlu hallerde sağlık tesisi dışına görevlendirildikleri sürelerde kadrosunun bulunduğu sağlık tesisinden, sağlık tesisi puan ortalaması üzerinden ek ödeme yapılır. Bu şekilde yapılacak ek ödemede, rotasyonda bulunan asistanların aktif çalışma gün katsayıları mesai içi klinik hizmet puanı ortalaması ve mesai içi sağlık tesisi puan ortalaması belirlenmesinde hesaplamaya dâhil edilmez. Zorunlu rotasyon eğitim süreleri dışındaki rotasyonlar ile ana dala bağlı yan dalda geçen eğitim süreleri başhekimin kararıyla ana dalda veya rotasyonda olduğu klinikten veya yan dal kliniğinden değerlendirilir. Ana dal asistanlarının yan dal kliniğinde geçirdikleri eğitim sürelerinde aktif çalışma gün katsayısı, mesai içi klinik hizmet puanı ortalaması ve mesai içi sağlık tesisi puan ortalaması hesabında %50 olarak uygulanır. m) Ek ödeme tutarı, özelleştirme kapsamında naklen tayin edilen personele 24/11/1994 tarihli ve 4046 sayılı Özelleştirme Uygulamaları Hakkında Kanunun 22 nci maddesi kapsamında ve 663 sayılı Kanun Hükmünde Kararname kapsamında ödenen fark tazminatı hesabına dâhil edilir. 6/1/2005 tarihli ve 5283 sayılı Kanun kapsamında Bakanlıkça devralınan personele ödenen ek ödeme tutarı da, fark tazminatı hesabına dâhil edilir. n) Bu Yönetmelik hükümleri uyarınca personele sağlık tesisi puan ortalaması üzerinden ek ödeme yapılması gereken hallerde mesai içi sağlık tesisi puan ortalaması esas alınır. Ek-5 sayılı tablonun (B) bölümünde belirtilen hallerde sağlık tesisi puan ortalamasının öngörülen oranı esas alınır. o) 17/8/1983 tarihli ve 2879 sayılı Cumhurbaşkanlığı İdari İşler Başkanlığına İlişkin Bazı Düzenlemeler Hakkında Kanunun 4 üncü maddesine göre görevlendirilen personel ile 6253 sayılı Türkiye Büyük Millet Meclisi Başkanlığı İdari Teşkilatı Kanununun 30 uncu maddesinin sekizinci fıkrasına göre Türkiye Büyük Millet Meclisi Başkanlığı özel kalem müdürlüğüne geçici olarak görevlendirilen personele görevlendirildiği ek ödeme döneminde kadrosunun bulunduğu sağlık tesisinden ek ödeme yapılır. Bu şekilde yapılacak ek ödemelerde girişimsel işlem puanı üretme imkânı bulunan tabiplerde görevlendirildiği ek ödeme döneminin tamamı için kadrosunun bulunduğu sağlık tesisinde ilgili branştaki en yüksek genel tıbbi işlem puanı ve kendi hizmet alanı kadro unvan katsayısı esas alınır. Branşında tek olan tabip ile diğer personele ise görevlendirme süresince kadrosunun bulunduğu sağlık tesisinden sağlık tesisi puan ortalaması esas alınarak ek ödeme yapılır, bu şekilde yapılacak ek ödemelerde hizmet alanı kadro unvan katsayısı %50 oranında arttırılır. ö) Bakanlıkça sağlık tesisleri içinde mükemmeliyet merkezi olarak tescillenen birimlerde ilgili mevzuat çerçevesinde fiilen tam zamanlı görev yapan personelin mesai içi hizmet puanı hesaplanmasında kullanılan hizmet alanı kadro unvan katsayıları %50’ye kadar Bakanlıkça belirlenen oranlarda artırılabilir. p) İlgili dönemde, 11/10/1983 tarihli ve 2914 sayılı Yükseköğretim Personel Kanununun ek 4 üncü maddesi uyarınca akademik teşvik ödeneğinden faydalanan personel için bilimsel çalışma destek puanı hesaplanmaz. r) İlgili ek ödeme döneminde asistan veya yan dal asistanı bulunmayan kliniklerde görev yapan hekimlerin puan hesabında bir kliniğe bağlı olarak çalışmayanların formülleri uygulanır. s) Afet ve acil durumlar ile Türk Silahlı Kuvvetleri tarafından yürütülen operasyonlarda alınan sağlık tedbirleri kapsamında kurulan seyyar hastanelere görevlendirilen personele, görevlendirme öncesi aldığı aylık ek ödeme tutarları da gözetilerek kadrosunun bulunduğu sağlık tesisi puan ortalamasının iki katını geçmeyecek şekilde her personel için ayrı ayrı Bakanlıkça belirlenen oranda ve kendi hizmet alanı kadro unvan katsayısı esas alınarak ek ödeme yapılır. Bu şekilde yapılan ek ödeme tutarı toplamı, mesai içi tavan ek ödeme tutarını geçemez. (2) Bakanlık ve bağlı kuruluşlarının kadro ve pozisyonlarına (döner sermaye dâhil) atanan ve 209 sayılı Kanunun 5 inci maddesi (altıncı fıkrası kapsamında ek ödeme alanlar hariç) gereğince döner sermaye gelirlerinden ek ödeme alan eğitim görevlilerine en yüksek Devlet memuru aylığının (ek gösterge dâhil) % 410’u, uzman tabip, tıpta uzmanlık mevzuatına göre uzman olanlar ile uzman diş tabiplerine % 335’i, pratisyen tabip ve diş tabiplerine ise % 265’i oranında, herhangi bir katkıya bağlı olmaksızın merkezi yönetim bütçesinden ek ödeme yapılır. Bu ödemeye hak kazanılmasında ve ödenmesinde aylıklara ilişkin hükümler uygulanır. 209 sayılı Kanunun ek 3 üncü maddesi gereği yapılan aylık ek ödeme tutarı, bu Yönetmelik kapsamında aynı aya ilişkin yapılacak temel ek ödeme tutarından mahsup edilir. 209 sayılı Kanunun ek 3 üncü maddesi gereği yapılan ek ödemenin bu Yönetmelik kapsamında aynı aya ilişkin olarak yapılacak ek ödemeden fazla olması halinde aradaki fark geri alınmaz. (3) 209 sayılı Kanunun 5 inci maddesinin ikinci fıkrası uyarınca personele her ay yapılacak ek ödeme net tutarı, 375 sayılı Kanun Hükmünde Kararnamenin ek 9 uncu maddesi uyarınca kadro ve görev unvanı veya pozisyon unvanı itibarıyla belirlenmiş olan ek ödeme net tutarından az olamaz. Bu şekilde merkezi yönetim bütçesinden yapılan ek ödeme tutarı, bu Yönetmelik kapsamında aynı aya ilişkin yapılacak temel ek ödeme tutarından mahsup edilir. (4) Kadrosu Türkiye Büyük Millet Meclisinde bulunan personel hariç, diğer kamu kurum ve kuruluşlarından bu Yönetmelik kapsamında yer alan sağlık tesislerine belirli bir süre için sağlık personeli görevlendirilmesi halinde, söz konusu personele görevlendirildiği sağlık tesisinden aşağıdaki şekilde ek ödeme yapılır:. a) En az bir ay süreyle sağlık tesislerine görevlendirilen sağlık personeline, ilgili mevzuatı uyarınca kadrolarının bulunduğu kurum veya kuruluşlar tarafından yapılan ilave ödemelerden faydalanmamaları kaydıyla yapılacak ek ödemenin tutarı, görevlendirildikleri birimde aynı unvanlı kadroda çalışan ve hizmet yılı aynı olan emsali Bakanlık personeli esas alınarak belirlenir ve bunlara yapılabilecek ek ödeme, hiçbir şekilde emsaline yapılabilecek tavan ek ödeme tutarlarını geçemez. b) Haftanın belirli gün veya saatlerinde veyahut belirli vakalar ve işler için görevlendirilen sağlık personelinin aktif çalışılan gün katsayısı, o dönem personelin görevlendirme süresince çalıştığı saatlerin toplamının, o dönem mesai saatleri toplamına bölünmesi suretiyle bulunur. Çalışılan süre, vaka veya iş için sağlık tesisine geliş ve ayrılış saatleri Başhekimliklerce kayıt altına alınır. Sağlık tesisi puan ortalamaları ve klinik hizmet puan ortalamaları hesaplamasında tıbbi işlemler puanı bulunan personelin puanları ve bu şekilde hesaplanan aktif çalışma gün katsayıları kullanılır. Bu şekilde görevlendirilen personelin ham puanı hesaplamasında ilgisine göre 7 nci veya 8 inci maddede belirtilen esaslar uygulanır. c) Bu şekilde yapılacak ek ödemelerde sağlık personelinin asıl kadrosunun bulunduğu kurumdaki aynı aya ilişkin yapılan ödemenin yanı sıra, görevlendirildiği sağlık tesisi tarafından aynı aya ilişkin yapılacak ek ödemenin toplam tutarı, söz konusu personelin tavan ek ödeme tutarını geçemez. (5) Enfeksiyon hastalıkları ve klinik mikrobiyoloji, çocuk enfeksiyon hastalıkları, tıbbi biyokimya ve tıbbi mikrobiyoloji uzmanlarının mesai içi ham puanlarının hesaplanmasında; sağlık tesisi puan ortalamasının ilgili branş için Personel Dağılım Cetvelinde (PDC) öngörülen uzman sayısının çalışan uzman sayısına oranı kadarı kullanılır. Bu oran 1 (bir)’den büyük olamaz. Bu fıkra kapsamındaki uzmanlardan askerlik, ücretsiz izin, analık izni veya geçici görev sebebiyle görevinden ayrılanlar ile üniversite kadrosundakiler hariç olmak üzere diğer tüm nedenlerle fiilen görev yapmayanlar da ilgili branştaki uzman sayısına dâhil edilir. (6) Tabip dışı personelden sağlık hizmetleri sınıfı personel için Ek-2 sayılı tablodaki Hizmet Alanı-Kadro Unvan Katsayılarına, Ek-4 sayılı Artırımlı Ödeme Yapılacak Hizmet Sunum Alan Katsayılar Tablosunda belirtilen katsayılar eklenerek uygulanır. (7) Özellikli tıbbi işlem puanının, tabip ham puanına ve klinik hizmet puanına eklenecek puanlara ilişkin katılım oranlarını (0 ile 1 arasında) belirleme Bakan yetkisindedir. Bu oranlar belirlenmediği durumda özellikli tıbbi işlem puanı katılım oranları 0,50 olarak uygulanır. (8) Kadın doğum uzmanları ve asistanları ile ebelere normal doğumu teşvik amacıyla, sağlık tesisi puan ortalamasına kadar normal doğum teşvik ek puanı verilebilir. Normal doğum teşvikine yönelik çalışmaların usul ve esasları Bakanlıkça belirlenir. (9) Mesai dışı çalışmada resmî tatil günleri ve nöbet izninde olduğu günler hariç olmak üzere, ilgili personelin mesai dışı ödemeye esas puanı, aynı güne ait mesai içi puanı aşamaz, aşan puanı mesai içi puanı olarak değerlendirilir. Bakanlıkça belirlenen aylık mesai içi asgari puana ulaşamayan tabiplerin mesai dışındaki çalışmaları mesai içi çalışma olarak kabul edilir ve bu puanları mesai içi puana eklenerek hesaplanır. Sağlık tesisindeki ihtiyaç göz önüne alınarak Başhekimlikçe sağlık tesisi/klinik/branş bazında ayrı ayrı mesai dışı çalışma yaptırılabilir. (10) Bireysel hedef katsayısı hesaplanmayan tabipler ile tabip dışı personel için bireysel hedef katsayısı 1 olarak uygulanır. Bireysel hedef katsayısı ve kurum hedef katsayısı Bakanlıkça belirleninceye kadar 1 olarak uygulanır. Personele yapılacak ek ödeme dağıtımı. MADDE 6- (1) Bakanlık bağış, faiz ve kira gelirleri dışındaki döner sermaye gelirleri, Sosyal Güvenlik Kurumundan elde edilen tüm kaynaklar ile diğer nakit kaynaklarını personele ek ödeme dağıtımında kullanabilir. 209 sayılı Kanunun 5 inci maddesinin ikinci fıkrasının altıncı cümlesi ile ek 3 üncü maddesi kapsamında yapılacak ödemeler dışında dağıtılacak ek ödemenin yıllık toplamı, dağıtımda kullanılabilecek toplam tutarın yüzde 50’sini aşamaz. (2) Teşvik ek ödemesi için ülke, bölge, hastane grupları ve hastane tahakkukları, verimlilik, hasta memnuniyeti, hizmeti elde etme maliyeti gibi faktörler dikkate alınarak, sağlık tesisinin dağıtabileceği miktarı ile bu miktarın tabip ve tabip dışı personele verilecek oranları Bakanlıkça belirlenir. (3) Personele yapılacak ek ödeme, temel ek ödeme ile teşvik ek ödemesinden oluşur. a) Temel ek ödeme, sabit ödeme ile taban ödeme toplamından oluşur. 1) Sabit ödeme; personelden tabip ve diş tabipleri ile tıpta uzmanlık mevzuatına göre uzman olanlar için 209 sayılı Kanunun ek 3 üncü maddesine göre; sağlık tesislerinde görev yapan üniversite personeli ile tabip dışı personel için aynı Kanunun 5 inci maddesinin ikinci fıkrasının altıncı cümlesi gereği merkezî yönetim bütçesinden yapılan ek ödeme tutarıdır. 2) Taban ödeme; personelin ödüllendirilerek motivasyonun artırılması amacıyla yapılan ödemedir. Bu ödeme, Ek-3A sayılı tablodaki personelin kadro unvanına göre belirlenen taban katsayısının en yüksek Devlet memuru aylığı ile çarpımı sonucu bulunan tutardır. Bu ödemenin hesaplanmasında mesai içi aktif çalışma gün katsayısı ayrıca çarpan olarak kullanılır. Bu ödeme disiplin cezası alanlardan; uyarma ve kınama cezası alanlara bir ek ödeme dönemi, aylıktan kesme cezası alanlara iki ek ödeme dönemi, kademe ilerlemesi cezası alanlara üç ek ödeme dönemi süresince yapılmaz. b) Teşvik ek ödemesi: Personelin görev yaptığı sağlık tesisinde hizmete katkısı ve verimliliği ile finansal sürdürülebilirliği sağlama, hizmetin kalitesi, çalışan ve hasta memnuniyeti gibi kriterler göz önüne alınarak mesai içi ve mesai dışı çalışmalarına karşılık olarak döner sermayeden personele yapılan ödemedir. (4) Uluslararası sağlık hizmetleri ek ödemesi: Uluslararası sağlık hizmetleri kapsamında elde edilen gelirden 209 sayılı Kanunun 5 inci maddesinin son fıkrası ve bu Yönetmelik hükümleri çerçevesinde, sağlık tesisinde uluslararası sağlık hizmetlerinde çalışan ve bu hizmete katkısı olan personele yapılan ödemedir. Bu ödeme için;. a) Başhekim, uluslararası sağlık hizmetleri kapsamında dağıtılacak tutarı, sağlık tesisinin o dönemde bu kapsamda elde ettiği gayrisafi hasılattan öncelikle Hazine payı, 24/5/1983 tarihli ve 2828 sayılı Sosyal Hizmetler Kanununun 18 inci maddesinin birinci fıkrasının (k) bendi gereğince ayrılacak pay ile Bakanlık merkez payı ayrıldıktan sonra kalan miktarın 209 sayılı Kanunun 5 inci maddesinin son fıkrasında belirlenen oranı geçmeyecek şekilde belirler. b) İl sağlık müdürlüğü, sağlık tesisince belirlenen uluslararası sağlık hizmetleri kapsamında dağıtılacak tutarı aynen veya 209 sayılı Kanunun 5 inci maddesinin son fıkrasında belirlenen oranı geçmeyecek şekilde değiştirerek onaylar ve bu şekilde verilen onay doğrultusunda karar kesinleşir. c) Uluslararası sağlık hizmetleri kapsamında belirlenen dağıtılacak tutarın %80’i bu hizmetlerde görev alan profesör, doçent, uzman tabip ve tıpta uzmanlık mevzuatına göre uzman olanlar ile diş tabiplerine uluslararası sağlık hizmetleri ödemesi olarak dağıtılır. ç) Uluslararası sağlık hizmetleri kapsamında belirlenen dağıtılacak tutarın en fazla %20’si ile varsa bu fıkranın (c) bendi kapsamında dağıtılan tutarın fazlası uluslararası sağlık hizmetleri kapsamında görevlendirilen personele unvan katsayısı dikkate alınarak çalıştığı süre oranında dağıtılır. Uluslararası sağlık hizmetleri kapsamında çalıştırılacak personelin çalışma usul ve esasları ile nitelikleri, görev yapacakları yerler gibi hususlar Bakanlıkça belirlenir. Eğitim ve araştırma hastaneleri dışındaki sağlık tesislerinde ham puanın hesaplanması. MADDE 7- (1) Eğitim ve araştırma hastaneleri dışındaki sağlık tesislerinde ham puan, esas olarak hizmet puanından oluşur. Ancak sağlık tesisi puan ortalaması referans alınanlarda aktif çalışma gün katsayısı, mesai içi ham puan hesaplamalarında çarpan olarak kullanılır. (2) Mesai içi çalışan personelin ham puanları aşağıdaki şekilde hesaplanır. Hizmet etkinlik katsayısı hesaplanamayan durumlar ile unvan ve branşlarda personelin hizmet etkinlik katsayısı 1 (bir) kabul edilir. Bakanlıkça hizmet etkinlik usul ve esasları belirleninceye kadar ilgili katsayı 1 (bir) kabul edilir. a) Genel tıbbi işlemler puanı bulunan uzman tabip, tabip, uzman diş tabibi ve diş tabipleri: Ham puanı = Genel tıbbi işlemler puanı x hizmet etkinlik katsayısı. b) Ek-5 sayılı tablo kapsamında sağlık tesisi puan ortalamasından ek ödeme alacak tabipler ve diğer personel: Ham puanı = Mesai içi sağlık tesisi puan ortalaması x mesai içi aktif çalışma gün katsayısı x hizmet etkinlik katsayısı. (3) Mesai dışı çalışan personelin ham puanları aşağıdaki şekilde hesaplanır. Mesai dışı toplam puan hesaplamasında Başhekimlikçe sağlık tesisi/klinik/branş bazında hesaplama yapılabilir. a) Genel tıbbi işlemler puanı bulunan uzman tabip, tabip, uzman diş tabibi ve diş tabipleri: Ham puanı = Mesai dışı genel tıbbi işlemler puanı. b) Diğer Personel (tabip dışı personel): Ham puanı = Personelin mesai dışı çalışma saati x (mesai dışı toplam puan / tabip dışı personelin mesai dışı toplam çalışma saati). (4) Özellikli tıbbi işlemler yapan tabiplerin ham puanları aşağıdaki şekilde hesaplanır:. a) Özellikli tıbbi işlemler ham puanı = Özellikli tıbbi işlemler puanı. (5) Uluslararası sağlık hizmetleri kapsamında çalışan personelin Uluslararası sağlık hizmetleri ham puanları aşağıdaki şekilde hesaplanır:. a) Uluslararası sağlık hizmetleri tıbbi işlemler puanı bulunan profesör, doçent, uzman tabip ve uzman diş tabiplerinin Uluslararası sağlık hizmetleri ham puanı = Uluslararası sağlık hizmetleri tıbbi işlemler puanı. b) Uluslararası sağlık hizmetlerinde görev alan tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olan Başhekimlikçe belirlenen personelin ham puanı = (Uluslararası sağlık hizmetlerinde görev alan tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olan Başhekimlikçe belirlenen personelin her birinin çalışma günü / ilgili dönem gün sayısı) x (uluslararası sağlık hizmetleri toplam tıbbi işlemler puanı / uluslararası sağlık hizmetlerinde görev alan tıbbi işlem puanı bulunan personel sayısı) x 0,10. c) Uluslararası sağlık hizmetlerinde görev alan; tıbbi işlem puanı bulunan profesör, doçent, uzman tabip ve uzman diş tabipleri ile tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olanlar dışındaki Başhekimlikçe belirlenen personelin Uluslararası sağlık hizmetleri ham puanı = Uluslararası sağlık hizmetlerinde görev alan tıbbi işlem puanı bulunan profesör, doçent, uzman tabip ve uzman diş tabipleri ile tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olanlar dışındaki belirlenen personelin her birinin çalışma günü x (uluslararası sağlık hizmetleri toplam tıbbi işlemler puanı / uluslararası sağlık hizmetlerinde görev alan tıbbi işlem puanı bulunmayan Başhekimlikçe belirlenen personelin toplam çalışma günü). Eğitim ve araştırma hastaneleri ile diğer sağlık tesislerinin üniversite ile iş birliği yapılan birimlerinde ham puanın hesaplanması. MADDE 8- (1) Eğitim kliniklerinde mesai içi ve mesai dışı çalışmalarda ham puan; klinik hizmet puanı ortalaması, sağlık tesisi puan ortalaması ve genel tıbbi işlemler puanının belli oranlarının toplamından oluşur. Ancak sağlık tesisi veya klinik puan ortalaması referans alınanlarda aktif çalışılan gün katsayısı ayrıca çarpan olarak kullanılır. Özellikli tıbbi işlemler ham puanı ve uluslararası sağlık hizmetleri ham puanı ise ilgili personelin kendi tıbbi işlem puanları toplamından oluşur. Tıbbi işlemler puanı bulunmayan diğer personelin uluslararası sağlık hizmetleri ham puanı ise uluslararası sağlık hizmetleri sağlık tesisi puan ortalaması ve aktif çalışılan gün katsayısı çarpımından oluşur. (2) Mesai içi çalışan personelin ham puanları aşağıdaki şekilde hesaplanır:. a) Bir kliniğe bağlı olarak çalışanlar:. 1) Eğitim sorumlusu, idari sorumlu: Ham puanı = [(Mesai içi klinik hizmet puan ortalaması x (Mesai içi genel tıbbi işlemler puanı / Mesai içi klinik hizmet puan ortalaması))*] x Mesai içi aktif çalışma gün katsayısı + (Mesai içi genel tıbbi işlemler puanı x 0,25). * “Mesai içi genel tıbbi işlemler puanı / Mesai içi klinik hizmet puan ortalaması” oranı 0,75’in üzeri bir değer olursa 0,75 olarak esas alınır. 2) Eğitim görevlisi, başasistan ve uzman tabipler, diş kliniklerinde uzman diş tabipleri, acil kliniklerde ise pratisyen tabipler: Ham puanı = [(Mesai içi klinik hizmet puan ortalaması x (Mesai içi genel tıbbi işlemler puanı / Mesai içi klinik hizmet puan ortalaması))* + (Mesai içi sağlık tesisi puan ortalaması x (Mesai içi genel tıbbi işlemler puanı / Mesai içi sağlık tesisi puan ortalaması))**] x Mesai içi aktif çalışma gün katsayısı + (Mesai içi genel tıbbi işlemler puanı x 0,30). * “Mesai içi genel tıbbi işlemler puanı / Mesai içi klinik hizmet puan ortalaması” oranı 0,50’nin üzeri bir değer olursa 0,50 olarak esas alınır. ** “Mesai içi genel tıbbi işlemler puanı / Mesai içi sağlık tesisi puan ortalaması” oranı 0,20’nin üzeri bir değer olursa 0,20 olarak esas alınır. 3) Tıbbi işlem puanı oluşan kliniklerdeki asistanlar (diş asistanları dahil) ve yan dal asistanları: Ham puanı = [(Mesai içi klinik hizmet puan ortalaması x 0,75) + (Mesai içi sağlık tesisi puan ortalaması x 0,25) + (Mesai içi klinik hizmet puan ortalaması x (Mesai içi klinik hizmet puan ortalaması/ Mesai içi sağlık tesisi puan ortalaması)*] x Mesai içi aktif çalışılan gün katsayısı. * (Mesai içi klinik hizmet puan ortalaması/ Mesai içi sağlık tesisi puan ortalaması) ≥ 1,50 ise 0,50; 1-1,49 ise 0,25; <1,00 ise 0 olarak uygulanır. 4) Enfeksiyon hastalıkları ile biyokimya ve mikrobiyoloji kliniklerinde çalışan eğitim sorumlusu, eğitim görevlisi, başasistan, uzman tabipler ve tıpta uzmanlık mevzuatına göre uzman olanlar ile ÜYTE merkezlerinde çalışan tıbbi histoloji ve embriyoloji uzmanları ve tıbbi işlem puanı oluşmayan kliniklerdeki asistanlar ve yan dal asistanları: Ham puanı = Mesai içi sağlık tesisi puan ortalaması x mesai içi aktif çalışma gün katsayısı. b) Bir kliniğe bağlı olarak çalışmayanlar:. 1) Eğitim araştırma hastanelerinde genel tıbbi işlemler puanı bulunan uzman tabip, tabip, uzman diş tabibi ve diş tabipleri: Ham puanı = [Mesai içi sağlık tesisi puan ortalaması x (Mesai içi genel tıbbi işlemler puanı / Mesai içi sağlık tesisi puan ortalaması)*] x Mesai içi aktif çalışma gün katsayısı + (Mesai içi genel tıbbi işlemler puanı x 0,40). * “Mesai içi genel tıbbi işlemler puanı / Mesai içi sağlık tesisi puan ortalaması” oranı 0,60’ın üzeri bir değer olursa 0,60 olarak esas alınır. 2) Ağız ve diş sağlığı eğitim hastanelerinde genel tıbbi işlemler puanı bulunan uzman diş tabibi ve diş tabipleri: Ham puanı = Mesai içi genel tıbbi işlemler puanı. 3) Sağlık tesisi puan ortalamasından ek ödeme alacak uzman tabipler, tabipler ve diğer personel: Ham puanı = Mesai içi sağlık tesisi puan ortalaması x mesai içi aktif çalışma gün katsayısı. (3) Mesai dışı çalışan personelin ham puanları aşağıdaki şekilde hesaplanır. Mesai dışı toplam puan hesaplamasında Başhekimlikçe sağlık tesisi/klinik/branş bazında hesaplama yapılabilir. a) Klinik olarak mesai dışı çalışanlar:. 1) Eğitim sorumlusu, idari sorumlu, eğitim görevlisi, başasistan ve uzman tabipler, diş kliniklerinde uzman diş tabipleri ve diş tabipleri: Ham puanı = (Mesai dışı genel tıbbi işlemler puanı x 0,50) + Tabibin mesai dışı çalışma saati x (Mesai dışı toplam puanı / Tabiplerin mesai dışı toplam çalışma saati) x 0,50. 2) Asistanlar ve Yan dal asistanları: Ham puanı = Asistanın mesai dışı çalışma saati x (Mesai dışı toplam puan / Tabiplerin mesai dışı toplam çalışma saati). 3) Diğer personel (tabip dışı personel): Ham puanı = Personelin mesai dışı çalışma saati x (Mesai dışı toplam puan / Tabip dışı personelin mesai dışı toplam çalışma saati). b) Bireysel olarak mesai dışı çalışanlar:. 1) Bir eğitim kliniğine bağlı olmaksızın genel tıbbi işlemler puanı bulunan uzman tabip, tabip, uzman diş tabibi ve diş tabipleri: Ham puanı = Mesai dışı genel tıbbi işlemler puanı. 2) Ağız ve diş sağlığı eğitim hastanelerinde genel tıbbi işlemler puanı bulunan uzman tabip, tabip, uzman diş tabibi ve diş tabipleri: Ham puanı = Mesai dışı genel tıbbi işlemler puanı. (4) Özellikli tıbbi işlemler yapan tabiplerin ham puanları aşağıdaki şekilde hesaplanır:. a) Özellikli tıbbi işlemler ham puanı = Özellikli tıbbi işlemler puanı x Özellikli tıbbi işlem puanı katılım oranı. (5) Uluslararası sağlık hizmetleri kapsamında çalışan personelin Uluslararası sağlık hizmetleri ham puanları aşağıdaki şekilde hesaplanır. a) Uluslararası sağlık hizmetleri tıbbi işlemler puanı bulunan profesör, doçent, uzman tabip ve uzman diş tabiplerinin Uluslararası sağlık hizmetleri ham puanı = Uluslararası sağlık hizmetleri tıbbi işlemler puanı. b) Uluslararası sağlık hizmetlerinde görev alan tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olan Başhekimlikçe belirlenen personelin ham puanı = (Uluslararası sağlık hizmetlerinde görev alan tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olan Başhekimlikçe belirlenen personelin her birinin çalışma günü / ilgili dönem gün sayısı) x (uluslararası sağlık hizmetleri toplam tıbbi işlemler puanı / uluslararası sağlık hizmetlerinde görev alan tıbbi işlem puanı bulunan personel sayısı) x 0,10. c) Uluslararası sağlık hizmetlerinde görev alan; tıbbi işlem puanı bulunan profesör, doçent, uzman tabip ve uzman diş tabipleri ile tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olanlar dışındaki Başhekimlikçe belirlenen personelin Uluslararası sağlık hizmetleri ham puanı = Uluslararası sağlık hizmetlerinde görev alan tıbbi işlem puanı bulunan profesör, doçent, uzman tabip ve uzman diş tabipleri ile tıbbi işlem puanı bulunmayan profesör, doçent, uzman tabip ve tıpta uzmanlık mevzuatına göre uzman olanlar dışındaki belirlenen personelin her birinin çalışma günü x (uluslararası sağlık hizmetleri toplam tıbbi işlemler puanı / uluslararası sağlık hizmetlerinde görev alan tıbbi işlem puanı bulunmayan Başhekimlikçe belirlenen personelin toplam çalışma günü). Hizmet puanının hesaplanması. MADDE 9- (1) Mesai içi hizmet puanları, 7 nci ve 8 inci maddelere göre hesaplanan ilgili ham puanların hizmet verimlilik katsayısı, hizmet alanı kadro unvan katsayısı ve bireysel hedef katsayısı ile çarpılması suretiyle elde edilir:. Mesai içi hizmet puanı = Ham puan x Hizmet verimlilik katsayısı x Hizmet alanı kadro unvan katsayısı x Bireysel hedef katsayısı. (2) Mesai dışı, özellikli tıbbi işlemler ve uluslararası sağlık hizmetleri hizmet puanları, 7 nci ve 8 inci maddelere göre hesaplanan ilgili ham puanların hizmet alanı kadro unvan katsayısı ile çarpılması suretiyle elde edilir:. Mesai dışı, özellikli tıbbi işlemler ve uluslararası sağlık hizmetleri hizmet puanı = Ham puan x Hizmet alanı kadro unvan katsayısı. Eğitim ve araştırma hastaneleri ile diğer sağlık tesislerinde net teşvik puanı ve uluslararası sağlık hizmeti net teşvik puanlarının hesaplanması. MADDE 10- (1) Mesai içi net teşvik puanı; mesai içi hizmet puanı, bilimsel çalışma destek puanı ve ek puanın toplamından oluşur. Mesai dışı net teşvik puanı, özellikli tıbbi işlemler net teşvik puanı ve uluslararası sağlık hizmeti net teşvik puanı ise kendi hizmet puanlarından oluşur. a) Mesai içi net teşvik puanı = Mesai içi hizmet puanı + Bilimsel çalışma destek puanı + Ek puan. b) Mesai dışı net teşvik puanı = Mesai dışı hizmet puanı. c) Özellikli tıbbi işlemler net teşvik puanı = Özellikli tıbbi işlemler hizmet puanı. ç) Uluslararası sağlık hizmeti net teşvik puanı= Uluslararası sağlık hizmetleri hizmet puanı. Ödenecek net ek ödeme tutarı. MADDE 11- (1) Temel ek ödeme tutarı; Sabit ödeme ve taban ödeme tutarlarının toplamından oluşur. Personele ait mesai içi net teşvik puanının, teşvik ek ödemesi dönem ek ödeme katsayısı ile çarpımı sonucu teşvik ek ödemesi tutarı bulunur. Teşvik ek ödemesi tutarı ile temel ek ödeme tutarı toplamı, mesai içi tavan ek ödeme tutarını geçemez. (2) Mesai dışı ödenecek ek ödeme tutarı ise mesai dışı net teşvik puanının, teşvik ek ödemesi dönem ek ödeme katsayısı ile çarpımı sonucu bulunur. Bu tutar mesai dışı tavan ek ödeme tutarını geçemez. (3) Özellikli tıbbi işlemler ek ödeme tutarı, personele ait özellikli tıbbi işlemler net teşvik puanının, teşvik ek ödemesi dönem ek ödeme katsayısı ile çarpımı sonucu bulunur. Özellikli tıbbi işlemler ek ödeme tutarı özellikli tıbbi işlemler tavan ek ödeme tutarını geçemez. (4) Uluslararası sağlık hizmetleri ek ödeme tutarı; 6 ncı maddenin dördüncü fıkrasının (c) bendi kapsamındaki personel için uluslararası sağlık hizmetleri net teşvik puanının, uluslararası sağlık hizmetleri dönem ek ödeme katsayısı (A) ile çarpımı sonucu, 6 ncı maddenin dördüncü fıkrasının (ç) bendi kapsamındaki personel için ise uluslararası sağlık hizmetleri net teşvik puanının, uluslararası sağlık hizmetleri dönem ek ödeme katsayısı (B) ile çarpımı sonucu bulunur. Bu tutar, uluslararası sağlık hizmetleri tavan ek ödeme tutarını geçemez. Ek ödeme zamanı. MADDE 12- (1) Ek ödeme, aylık dönemler halinde yapılır. Kanunî kesintiler. MADDE 13- (1) Ek ödemeden 31/12/1960 tarihli ve 193 sayılı Gelir Vergisi Kanununda belirtilen vergi dilimleri ve personele daha önce ödenen aylık ve döner sermaye ek ödemelerine ilişkin süregelen gelir vergisi matrahı da dikkate alınarak, gelir vergisi ve damga vergisi kesintisi yapılır. ÜÇÜNCÜ BÖLÜM. İl Sağlık Müdürlüğü, İl Sağlık Müdürlüğü Birimleri, Ulusal Referans Laboratuvarları ile Türkiye İlaç ve Tıbbi Cihaz Kurumunda Çalışan Personele Ek Ödeme Verilmesine Dair Usul ve Esaslar. Ek ödeme. MADDE 14- (1) Bu Yönetmeliğin 1 inci ve 3 üncü bölümünde geçen;. a) Analiz ve kontrol laboratuvarları: TİTCK Analiz ve Kontrol Laboratuvarları Dairesi Başkanlığı bünyesinde bulunan laboratuvarları,. b) İl sağlık müdürlüğü: Sağlık Bakanlığına bağlı il sağlık müdürlüklerini,. c) İl sağlık müdürlüğü birimleri: İlçe sağlık müdürlükleri, il ambulans servisi başhekimlikleri ve komuta kontrol merkezleri, 112 acil sağlık hizmetleri istasyonları, EII-EIII rolündeki entegre ilçe devlet hastaneleri, toplum sağlığı merkezleri ve halk sağlığı laboratuvarlarını,. ç) TİTCK: Türkiye İlaç ve Tıbbi Cihaz Kurumunu,. d) Ulusal Referans Laboratuvarları: Halk Sağlığı Genel Müdürlüğü bünyesinde faaliyet gösteren laboratuvarları,. e) Kurum hizmet yönergesi: İl sağlık müdürlüğü ve birimleri ile Ulusal referans laboratuvarları için Bakanlıkça, TİTCK ve analiz ve kontrol laboratuvarları için TİTCK tarafından çıkarılacak yönergeleri,. ifade eder. (2) Ek-3B sayılı tablodaki katsayılar, Bakanlıkça ilgili birim için belirlenen hedeflerin gerçekleşme durumuna göre 0,5 ile 1,0 arasında değişen katsayılar ile çarpılarak uygulanır. Bu hedefler belirleninceye kadar Ek-3B tabloda yer alan katsayılar 0,75 ile çarpılarak uygulanır. Birim veya personel için belirlenen hedef puanlarına, toplu sözleşme hükümlerinden kaynaklanan artışlar eklenir. (3) Bu madde kapsamında yapılacak ek ödemeye ilişkin temel esaslar aşağıda belirtilmiş olup, ek ödemeye ilişkin iş ve işlemler Bakanlık tarafından yürütülür:. a) Ek ödeme, personele fiilen hizmete katkı sağladığı sürece verilebilir. Resmi tatil günleri, idari ve nöbet izinleri, yılda 7 günü geçmeyen kısa süreli hastalık rapor süreleri, hakem hastane tarafından onaylanan heyet rapor süreleri, yılda en fazla iki defa görevlendirme suretiyle kendi alanı ile ilgili yurt içi kongre, konferans, seminer ve sempozyum gibi etkinliklere katılan personelin bir yılda toplam 10 günü geçmeyen süreleri, görevi sırasında veya görevinden dolayı Bakanlıkça ilan edilmiş bulaşıcı ve salgın hastalığa yakalanan, kazaya, yaralanmaya veya saldırıya uğrayanların bu durumlarını sağlık raporuyla belgelendirmesi halinde kullandıkları hastalık izin süreleri, çalışılmış gün olarak kabul edilir. b) İl sağlık müdürlükleri ve birimlerinde görev yapan personelden, Bakanlığa bağlı sağlık tesisleri ile ulusal referans laboratuvarlarına geçici veya resen görevlendirilenlerin ek ödemesi, görevlendirildiği yerden yapılır. c) Bakanlık merkez teşkilatı ile TİTCK kadrolarında bulunan personelden il sağlık müdürlükleri ve birimleri ile ulusal referans laboratuvarlarına en az bir ay süreyle geçici görevle görevlendirilen personele, geçici olarak görev yaptığı il sağlık müdürlüğünün/merkez laboratuvarlarının döner sermayesinden ek ödeme yapılır. Ancak, Türkiye Hudut ve Sahiller Sağlık Genel Müdürlüğü merkez ve taşra teşkilatı kadrolarında bulunan personelden il sağlık müdürlüğü ve birimlerine görevlendirilenlere bu birimlerden ek ödeme yapılmaz. ç) Bakanlık taşra teşkilatı ile sağlık tesisi kadrolarında bulunan personel ile analiz ve kontrol laboratuvarlarında görev yapan personelin ulusal referans laboratuvarlarına geçici görevle görevlendirilmesi halinde personele, görev yaptığı ulusal referans laboratuvarları tarafından ek ödeme yapılır. d) Sağlık tesislerinde görev yapan personelin il sağlık müdürlükleri ve birimleri ile ulusal referans laboratuvarına görevlendirilmesi halinde personele, geçici olarak görev yaptığı birimden ek ödeme yapılır. e) İl sağlık müdürlükleri ile ulusal referans laboratuvarlarında fiilen görev yapan personelden 2879 sayılı Kanunun 4 üncü maddesine göre görevlendirilen personel ile 6253 sayılı Kanunun 30 uncu maddesinin sekizinci fıkrasına göre Türkiye Büyük Millet Meclisi Başkanlığı özel kalem müdürlüğüne geçici olarak görevlendirilen personele görevlendirildiği ek ödeme döneminde kadrosunun bulunduğu birim esas alınarak ek ödeme yapılır. (4) Vekâleten atanan veya ikinci görevle görevlendirilen personele;. a) 14/7/1965 tarihli ve 657 sayılı Devlet Memurları Kanununa tâbi Bakanlık personelinden bir göreve vekâleten atananlara;. 1) Vekâletin, 657 sayılı Kanunun 86 ncı maddesine istinaden yapılması ve bu hususun onayda belirtilmiş olması,. 2) Vekâletin, Cumhurbaşkanlığı Kararnameleri veya bunların verdiği yetkiye dayanılarak atama yapılması gereken kadro veya görevler için Bakan, diğer kadro veya görevler için asili atamaya yetkili amir tarafından verilmesi,. 3) Vekillerin, genel ve ilgili özel mevzuatı uyarınca asaleten atanmada aranan tüm şartları bir arada taşımaları,. kaydıyla, vekâlet görevine başlanıldığı tarihten itibaren vekâlet ettikleri kadro veya görevler için ek ödeme yapılır. b) 657 sayılı Kanuna tâbi Bakanlık ve Türkiye İlaç ve Tıbbi Cihaz Kurumu personelinden 657 sayılı Kanunun 88 inci maddesine göre ikinci görevle görevlendirilen personele, görevlendirmenin Cumhurbaşkanlığı Kararnameleri veya bunların verdiği yetkiye dayanılarak atama yapılması gereken kadro veya görevler için Bakan, diğer kadro veya görevler için asili atamaya yetkili amir tarafından yapılması kaydıyla, ikinci görev için öngörülen ek ödeme yapılır. c) Bu fıkra uyarınca vekâleten veya ikinci görevle görevlendirilen personele yapılacak ek ödemede, ek ödeme matrahı olarak personelin asıl kadrosuna ait bir ayda alacağı aylık (ek gösterge dâhil), yan ödeme ve her türlü tazminat (makam, temsil ve görev tazminatı ile yabancı dil tazminatı hariç) tutarının toplamı esas alınır. ç) Bakanlıkça İlçe Entegre hastanesi başhekimi ve hastane müdürü kadrolarından boş olanlara görevlendirilen personele, görevine başladığı tarihten itibaren yürüttüğü görev için ek ödeme yapılır. Bu fıkra uyarınca görevlendirilen personele yapılacak ek ödemede, ek ödeme matrahı olarak personelin asıl kadrosuna ait bir ayda alacağı aylık (ek gösterge dâhil), yan ödeme ve her türlü tazminat (makam, temsil ve görev tazminatı ile yabancı dil tazminatı hariç) tutarının toplamı esas alınır. (5) Personele yapılacak temel ek ödeme merkezi yönetim bütçesinden yapılan sabit ödeme ve taban ödeme toplamından oluşur:. a) Sabit ödeme; Personelden tabip ve diş tabipleri ile tıpta uzmanlık mevzuatına göre uzman olanlar için 209 sayılı Kanunun ek 3 üncü maddesine göre merkezî yönetim bütçesinden yapılan ek ödeme tutarı ile tabip dışı personel için aynı Kanunun 5 inci maddesinin ikinci fıkrasının altıncı cümlesi gereği merkezî yönetim bütçesinden yapılan ek ödeme tutarıdır. b) Taban ödeme; motivasyon ve ödüllendirme amacıyla personele yapılan ödemedir. Bu ödeme, personelin kadro unvanına göre Ek-3B tabloda belirlenen taban katsayı ile en yüksek Devlet memuru aylığı ve aktif çalışma gün katsayısının çarpımı sonucu bulunan tutardır. Bu ödeme disiplin cezası alanlardan; uyarma ve kınama cezası alanlara bir ek ödeme dönemi, aylıktan kesme cezası alanlara iki ek ödeme dönemi, kademe ilerlemesi cezası alanlara üç ek ödeme dönemi süresince yapılmaz. (6) Bu madde kapsamında ek ödeme yapılacak personel hakkında bu Yönetmeliğin bu maddeye aykırı olmayan hükümleri uygulanır. DÖRDÜNCÜ BÖLÜM. Çeşitli ve Son Hükümler. Bakanlığın düzenleme yetkisi. MADDE 15- (1) Bakanlık sağlık tesislerinde ek ödemelerin hakkaniyetli dağıtımı maksadıyla bu Yönetmelikte yer alan;. a) Ek-2 sayılı tabloda yer alan personelin hizmet alanı kadro unvan katsayılarını %50’ye kadar artırmaya,. b) 7 nci ve 8 inci maddelerdeki oran ve katsayıları %50 oranında azaltmaya ve bir katına kadar artırmaya,. c) Ek-4 sayılı tablodaki tabip dışı sağlık hizmetleri sınıfı personelden artırımlı hizmet sunum alan katsayılarını % 50 oranına kadar azaltmaya ve artırmaya,. yetkilidir. Yürürlükten kaldırılan yönetmelikler. MADDE 16- (1) 4/3/2020 tarihli ve 31058 sayılı Resmî Gazete’de yayımlanan Sağlık Bakanlığına Bağlı Sağlık Tesislerinde Görevli Personele Ek Ödeme Yapılmasına Dair Yönetmelik ile 3/2/2022 tarihli ve 31739 sayılı Resmî Gazete’de yayımlanan Sağlık Bakanlığı Birinci Basamak Sağlık Kuruluşları Ek Ödeme Yönetmeliği yürürlükten kaldırılmıştır. Yürürlük. MADDE 17- (1) Bu Yönetmelik 1/7/2022 tarihinden geçerli olmak üzere yayımı tarihinde yürürlüğe girer. Yürütme. MADDE 18- (1) Bu Yönetmelik hükümlerini Sağlık Bakanı yürütür. Ekleri için tıklayınız. "
"KARAYOLUYLA TAŞINAN YÜKLERİN DENİZYOLUNA AKTARILMASININ. DESTEKLENMESİ HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; denizyolu taşımacılığının kombine taşımacılıktaki payının artırılması ve karayoluyla taşınan yüklerin denizyoluna aktarılmasını desteklemek üzere gemilerin donatanlarına verilecek desteğin usul ve esaslarını belirlemektir. Kapsam. MADDE 2- (1) Bu Yönetmelik, Ülkemiz ile diğer ülkeler arasında kurulan hatlarda konteyner hariç yük taşıma birimlerini taşıyan gemileri kapsar. (2) Bu Yönetmelik Kabotaj hattında yapılan taşımaları kapsamaz. Dayanak. MADDE 3- (1) Bu Yönetmelik, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 478 inci maddesi ve 490 ıncı maddesinin dördüncü fıkrasının (b) bendinin (4) numaralı alt bendine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Bakanlık: Ulaştırma ve Altyapı Bakanlığını,. b) Donatan: Geminin malikini veya gemiyi kendi adına işleten kişiyi,. c) DSDB: Düzenli Sefer Destek Belgesini,. ç) Düzenli sefer: Ülkemiz kıyı tesisleri ile diğer ülke kıyı tesisleri arasında belirli bir tarifeye bağlı olarak yapılan seferleri,. d) İdare: Denizcilik Genel Müdürlüğünü,. e) Klas kuruluşu: 18/1/2017 tarihli ve 29952 sayılı Resmî Gazete’de yayımlanan Gemiler İçin Yetkilendirilmiş Kuruluşlar Yönetmeliği uyarınca tanınmış kuruluşları,. f) Liman Yönetimi Bilgi Sistemi (LYBS): Liman Tek Pencere Sistemi kullanılarak gerçekleştirilen bildirimlerin liman başkanlıklarınca kontrol edildiği, ordino ve liman çıkış belgesi düzenlediği elektronik sistemi,. g) Mevcut hat: Bu Yönetmeliğin yürürlük tarihinden önce bir ayda dört sefer veya daha fazla sefer yapılan uluslararası düzenli hatları,. ğ) Sefer: Ülkemiz kıyı tesisleri ile diğer ülke kıyı tesisi kılavuzluk noktaları arasında gerçekleştirilen seyri,. h) Yeni hat: Bu Yönetmeliğin yürürlük tarihinden sonra kurulan uluslararası düzenli hatları,. ı) Yük taşıma birimi: Konteyner hariç olmak üzere paketlenmiş veya dökme haldeki yüklerin taşınması için tasarlanmış ve üretilmiş karayolu römorku, yarı römorku ve tankeri,. ifade eder. İKİNCİ BÖLÜM. Başvuru, Genel Esaslar, Bütçe ve Ödeme. Başvuru. MADDE 5- (1) Bu Yönetmelik kapsamındaki destekten faydalanmak isteyen donatanlar, Ek-1 ve Ek-2’de yer alan formlar ile aşağıdaki belgelerle birlikte İdareye başvurur:. a) Tüzel kişilerde şirketi birinci derecede temsil ve ilzama yetkili kişilere ait yetkili olduklarını gösterir sicil tasdiknamesi. b) Gerçek kişilerde noter onaylı imza beyannamesi, ortaklık olması halinde ise imza beyannamesine ek tüm ortakların muvafakatinin alındığını gösteren noter onaylı belge. c) Başvuran kişinin vekil olması halinde, vekil adına açıkça “Karayoluyla Taşınan Yüklerin Denizyoluna Aktarılmasının Desteklenmesi Hakkında Yönetmelik kapsamında yapılacak işlemler için İdareye başvuruda bulunmak, İdare tarafından, belirli bir formatta tanzim edilen ve yararlanıcı tarafından imzalanan taahhütname ve diğer belgeleri imzalamak ve takibini yapmak” ibaresinin yer aldığı geçerli bir vekaletname. ç) 13/1/2011 tarihli ve 6102 sayılı Türk Ticaret Kanununun 1352 nci maddesinin birinci fıkrasında sıralanan deniz alacaklarını teminat altına alan bir koruma ve tazmin sigortası veya mali sorumluluk sigortasına tekabül eden bir sigorta poliçesi. d) Sefer Planı. e) Klas kuruluşundan alınmış geçerli klas sertifikası. f) Uluslararası emniyet sertifikası/sertifikaları. g) Gemi sicil sertifikası/tasdiknamesi. (2) İdare tarafından uygun bulunan başvurular için söz konusu gemiye DSDB düzenlenir. Aranan nitelikler. MADDE 6- (1) Düzenli sefer desteğinden yararlanmak isteyen tüzel kişi donatanların 6102 sayılı Kanun hükümlerine göre kurulmuş şirketlerden olması ve şirket ana sözleşmesinde deniz taşımacılığı faaliyetinin belirtilmiş olması gerekir. (2) Başvuru tarihi itibarıyla DSDB düzenlenecek gemi üzerinde geminin seferine engel olacak herhangi bir sabıka kaydı bulunmaması ve Ülkemizin tarafı olduğu uluslararası örgütlerce alınmış bir yaptırım kararının uygulanmamış olmaması gerekir. Genel esaslar. MADDE 7- (1) Bu Yönetmelik kapsamında destekten faydalanmak isteyenler İdare tarafından uygun görülen sefer programına uymak zorundadır. (2) Mevcut hatlara ve bu hatların devamı niteliğinde kurulan hatlara DSDB düzenlenmez. Ancak mevcut hatlarda aylık sefer sayısında %50 oranında artış sağlayacak şekilde sefer planlanması ve talep edilmesi halinde yeni hat için DSDB düzenlenir. (3) Mevcut hatlar kapatılarak bir yıl içerisinde aynı donatan ve aynı gemiler ile yeniden aynı hattın açılması halinde destekten yararlanılamaz. Ancak kapatılan hatlarda aylık sefer sayısında %50 artış sağlayacak şekilde yeniden sefer planlaması yapılması ve talep edilmesi durumunda DSDB düzenlenebilir. (4) Yeni hatlarda ayda asgari dört sefer yapılmak zorundadır. (5) DSDB her bir gemi için bir defaya mahsus ve iki yıllık süre için düzenlenir. (6) DSDB düzenlenmiş geminin herhangi bir nedenle arızalanması, tamir veya bakım görmesi nedeniyle çalışamayacak olması halinde gemi donatanı tarafından bu gemi yerine kullanılacak gemi için tamirat veya bakım süresi belirtilerek Ek-1’de yer alan belge ile başvuru yapılır. Talebin uygun görülmesi halinde beyan edilen arıza ve bakım süresi ile sınırlı olmak üzere yeni DSDB belgesi düzenlenir. (7) Destekten yararlanılan süre boyunca gemiye ait sigorta poliçe yenilemeleri ve sigorta poliçesinde yapılan değişiklik donatan tarafından bir ay içerisinde İdareye bildirilir. Düzenli sefer destek belgesinin iptali. MADDE 8- (1) DSDB başvurusu kabul edilen donatanın; belgenin düzenlenme tarihinden itibaren iki ay içinde doğal afetler, kanuni grev, genel salgın hastalık, kısmi veya genel seferberlik ilanı, siyasi ve konjonktürel durum değişiklikleri ve benzeri mücbir sebep olmaksızın sefere başlamaması veya sefer programına uymaması halinde İdare tarafından belgesi iptal edilir. (2) DSDB düzenlenmiş gemilerin sefer yaptığı limanların değişmesi veya seferlerini durdurması yahut firmanın ticaret unvanı veya gemi adının değişmesi halinde donatan tarafından DSDB’nin yeniden düzenlenmesi için bir ay içerisinde İdareye başvuruda bulunulur. Bu süre içerisinde başvuru yapılmaması halinde DSDB iptal edilir. (3) Herhangi bir geçerli sebep sunulmaksızın sefer programına uyulmaması halinde ilk seferinde söz konusu firma uyarılır. Uyarı tarihinden itibaren bir yıl içinde sefer programına ikinci kez uyulmaması halinde DSDB bir ay süreyle askıya alınır. Sefer planına üçüncü kez uyulmaması halinde DSDB belgesi iptal edilir. (4) DSDB süresince geçerli bir poliçe sunulmadığı veya poliçe yenilenmediği takdirde donatan uyarılır. Geçerli poliçenin on beş gün içerisinde sunulmaması halinde DSDB iptal edilir. Düzenli sefer destek bütçesi ve ödeme usulü. MADDE 9- (1) Düzenli sefer desteği, Bakanlık Döner Sermaye İşletmesi bütçesinden ve bir önceki yılın Döner Sermaye işletmesi yıllık gelirlerinin %7’sini geçmemek üzere mali imkanlar ölçüsünde karşılanır. (2) DSDB düzenlenmiş gemilerin Ülkemiz limanlarında ödemesi gereken kılavuzluk ve römorkörcülük ücretleri, kılavuzluk ve römorkörcülük teşkilatları tarafından fatura aslının veya elektronik faturanın ibraz edilmesi halinde İdare tarafından aylık dönemler halinde ilgili teşkilatlara ödenir. İlgili teşkilat, bu hizmet için donatandan bir aylık kılavuzluk ve römorkörcülük hizmet tutarı kadar teminat alır. (3) Geminin sefer yaptığı her 10 deniz mili için Türk Bayraklı gemilerin donatanına taşıdığı yük birimi başına 2 ABD Doları karşılığı Türk Lirası ödeme yapılır. Hesaplamada on milin katları olan mesafeler değerlendirmeye alınır. (4) Düzenli seferlerin Türk Bayraklı Ro-Pax gemilerle yapılmaları halinde üçüncü fıkrada yer alan destek %50 artırımlı olarak ödenir. (5) Kurulan yeni düzenli hatlarda, iki liman arası mesafenin 20 deniz milinin altında olması halinde Türk Bayraklı geminin donatanına, yük birimi başına 20 ABD Doları karşılığı Türk Lirası ödeme yapılır. (6) Donatan, aylık dönemler halinde taşıdığı yük birimlerinin sayısını, sefer tarih aralığını, sefer sayısını, gemi nitelik ve cinsi ile sefer mesafesini içeren belgeyi liman başkanlığına bildirir. Bölge liman başkanlıkları tarafından LYBS üzerinden kontroller yapılarak destek uygunluk durumu İdareye gönderilir. (7) İdare, uygunluğunu tespit ettiği destek tutarını, uygunluk yazısı ile birlikte ilgili belgeleri, donatana veya kılavuzluk ve römorkörcülük teşkilatlarına ödeme yapılması için Bakanlık Döner Sermaye İşletme Dairesi Başkanlığına gönderir. Destek tutarı, Döner Sermaye İşletme Dairesi Başkanlığınca, ödemenin yapılacağı tarihteki Türkiye Cumhuriyet Merkez Bankası satış kuru üzerinden TL cinsine çevrilerek ilgili donatanın veya kılavuzluk ve römorkörcülük teşkilatlarının hesabına aktarılır. ÜÇÜNCÜ BÖLÜM. Çeşitli ve Son Hükümler. Desteğin geri alınması. MADDE 10- (1) Destekten yararlanma öncesinde, sırasında veya sonrasında gerçeğe aykırı ve yanıltıcı beyanda bulunan, belge tanzim eden, bunları kullanan gerçek veya tüzel kişilerin belgeleri iptal edilir; haklarında 26/9/2004 tarihli ve 5237 sayılı Türk Ceza Kanununun ilgili hükümleri tatbik olunur ve ödenen desteklerin tamamı 4/12/1984 tarihli ve 3095 sayılı Kanuni Faiz ve Temerrüt Faizine İlişkin Kanunun 1 inci maddesi hükmü uyarınca hesaplanacak faiziyle birlikte genel hükümlere göre geri alınır. Denetim. MADDE 11- (1) İdare ve ilgili bölge liman başkanlığınca DSDB verilen firma ve gemide her zaman denetim yapılabilir. Yürürlük. MADDE 12- (1) Bu Yönetmelik yayımı tarihinde yürürlüğe girer. Yürütme. MADDE 13- (1) Bu Yönetmelik hükümlerini Ulaştırma ve Altyapı Bakanı yürütür. Ekleri için tıklayınız. "
"MİLLÎ SAVUNMA BAKANLIĞI AKARYAKIT İKMAL VE NATO POL TESİSLERİ İŞLETME BAŞKANLIĞI TAŞINIR MAL YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı; kaynağına ve edinme yöntemine bakılmaksızın Millî Savunma Bakanlığı Akaryakıt İkmal ve NATO POL Tesisleri İşletme Başkanlığına ait taşınırların kaydı, muhafazası ve kullanımı ile yönetim hesabının verilmesi, merkez ve taşra teşkilatında taşınır yönetim sorumlularıyla bunlar adına görev yapacak olanların belirlenmesi, diğer kamu idareleri ile taşınırların bedelsiz devrine ilişkin esas ve usulleri belirlemektir. Kapsam MADDE 2- (1) Bu Yönetmelik, Millî Savunma Bakanlığı Akaryakıt İkmal ve NATO POL Tesisleri İşletme Başkanlığına ait taşınırları kapsar. Dayanak MADDE 3- (1) Bu Yönetmelik, 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 325 inci maddesine dayanılarak hazırlanmıştır. Tanımlar ve kısaltmalar MADDE 4- (1) Bu Yönetmelikte geçen; a) Ambar/depo: Millî Savunma Bakanlığı Akaryakıt İkmal ve NATO POL Tesisleri İşletme Başkanlığına ait taşınırların kullanıma verilinceye kadar veya kullanımdan iade edildiğinde muhafaza edildiği yeri, b) Başkanlık: Millî Savunma Bakanlığı Akaryakıt İkmal ve NATO POL Tesisleri İşletme Başkanlığı Merkez ve Taşra Teşkilatını, c) Başkan: Millî Savunma Bakanlığı Akaryakıt İkmal ve NATO POL Tesisleri İşletme Başkanını, ç) Birim maliyet bedeli: Taşınırın edinilmesinde; alım bedeli ile bu bedele dâhil edilmesi gereken her türlü vergi, resim, harç, yükleme, boşaltma, sigorta gibi diğer doğrudan giderlerin eklenmesinden oluşan birim bedelini, d) Bölge Müdürlüğü: Millî Savunma Bakanlığı Akaryakıt İkmal ve NATO POL Tesisleri İşletme Başkanlığı Bölge Müdürlüklerini, e) Gerçeğe uygun değer: Piyasa koşullarında muvazaasız bir işlemde bilgili ve istekli taraflar arasında bir varlığın el değiştirmesi veya bir borcun ödenmesi için belirlenen tutarı, f) Dayanıklı taşınır: Belirli bir hizmete tahsis amacıyla edinilen, belli bir süre ile veya belli bir süreye tabi olmaksızın kullanılabilen, kullanılmakla yok olmayıp, bakım ve onarım yapılmak suretiyle uzun süre kullanılması mümkün olan, eskisi veya hurdası değerlendirilebilen Taşınır Kod Listesinin B bölümünde gösterilen tesis, makine ve cihazlar, taşıtlar ve demirbaşları, g) Demirbaş: Belirli bir hizmete tahsis amacıyla edinilen, belli bir süreye tâbi olmaksızın uzun süre kullanılabilen ve kullanılmakla yok olmayan, çeşitleri ile kod numaraları Taşınır Kod Listesinin B bölümünde 255 hesap detayında yer alan taşınırı, ğ) Harcama birimi: Başkanlık bütçesinde ödenek tahsis edilen ve harcama yetkisi bulunan merkez birimi ile ödenek gönderme belgesi ile harcama yetkisi verilen merkez dışı birimini, h) Harcama yetkilileri: Harcama biriminin en üst yöneticisini, ı) Hurda: Ekonomik ömrünü tamamlamış olan veya tamamlamadığı hâlde teknik ve fiziki nedenlerle alınış amaçları doğrultusunda kullanılması imkânı kalmadığı gibi başka amaçlarla da kullanma olanağı bulunmayan, tamiri mümkün görülmeyen ve/veya ekonomik olmayan arızalar nedeniyle kullanılmasında yarar görülmeyerek hizmet dışı bırakılan taşınırlar ile üretim sırasında elde edilen kırpıntı, döküntü ve artık parçaları, i) İmza: 15/1/2004 tarihli ve 5070 sayılı Elektronik İmza Kanununda tarif edilen elektronik imza veya elle atılan imzayı, j) İşletme Müdürlüğü: Millî Savunma Bakanlığı Akaryakıt İkmal ve NATO POL Tesisleri İşletme Başkanlığı İşletme Müdürlüklerini, k) Makine ve cihazlar: Çeşitleri ile kod numaraları Taşınır Kod Listesinin B bölümünde 253 hesap detayında yer alan, üretim ve hizmet amacıyla kullanılan her türlü makine, cihaz ve aletleri, l) Merkez teşkilatı: Millî Savunma Bakanlığı Akaryakıt İkmal ve NATO POL Tesisleri İşletme Başkanlığı Daire Başkanlıkları ile Hukuk Müşavirliği ve Teftiş Kurulu Başkanlığını, m) Sanal ambar: Bu Yönetmelikte geçen ambar tesis kapsamındaki taşınırların yalnızca elektronik ortamında takip edilebilmesi amacıyla oluşturulan ambarı, n) Taşınır: Çeşitleri ile kod numaraları taşınır kod listesinin A bölümünde ve taşınır kod listesinin B bölümünde yer alan taşınırları, o) Taşınır hesap kodu: Taşınırın muhasebe kayıtlarına kaydedildiği ilgili hesap kodunu, ö) Taşınır I inci düzey detay kodu: Taşınır kod listesinde gösterilen taşınır hesap kodundan sonra gelen iki haneli detay kodunu, p) Taşınır II nci düzey detay kodu: Taşınır kod listesinde gösterilen taşınır I inci düzey detay kodundan sonra gelen iki haneli detay kodunu, r) Taşınır kodu: Taşınırın kayıtlarda detaylı izlendiği, taşınır hesap kodu ile taşınır I inci ve II nci düzey detay kodu ve sonraki düzey detay kodlarının birleşiminden oluşan kodu, s) Taşınırların yönetimi: Başkanlığın elinde bulunan taşınırların etkili, ekonomik, verimli ve hukuka uygun olarak kullanılması, depolanması, bakım ve onarımlarının yaptırılması, elden çıkartılması ile bu işlemlere ilişkin kayıtların tutulmasını, ş) Taşınır kayıt yetkilisi: Taşınırları teslim alan, sorumluluğundaki ambar/depoları muhafaza eden, kullanıcılarına ve kullanım yerlerine teslim eden, bu Yönetmelikte belirtilen esas ve usullere göre kayıtları tutan, bunlara ilişkin belge ve cetvelleri düzenleyen ve bu hususlarda hesap verme sorumluluğu çerçevesinde taşınır kontrol yetkilisine ve harcama yetkilisine karşı sorumlu olan görevlileri, t) Taşınır yönetim birimi: Başkanlığa ait taşınırların giriş kaydının yapılması, kullanıma verilmesi, depolanması, bakım ve onarımlarının yaptırılması, elden çıkarılması ile bu işlemlere ilişkin kayıtların tutulması ve yönetiminden sorumlu olan merkez ve taşra teşkilatı birimlerini, u) Taşınır kontrol yetkilisi: Taşınır kayıt yetkilisinin yapmış olduğu kayıt ve işlemler ile düzenlediği belge ve cetvellerin mevzuata ve mali tablolara uygunluğunu kontrol eden Harcama Birimi Taşınır Mal Yönetim Hesabı Cetvelini imzalayan ve bu konularda harcama yetkilisine karşı sorumlu olan görevlileri, ü) Taşınır konsolide görevlisi: Taşınır hesaplarını kurumsal sınıflandırmanın II nci düzeyi itibarıyla Harcama Birimi Taşınır Mal Yönetim Hesabı Cetvellerini konsolide etmek üzere bölge müdürlüklerinde ve merkez teşkilatında görevlendirilen sorumluları, v) Taşıtlar: Yolcu ve yük taşımacılığında kullanılanlar ile özel amaçlı kullanımlar için çeşitli cihazlarla donatılmış bulunan ve çeşitleri ile kod numaraları Taşınır Kod Listesinin B bölümünde 254 hesap detayında yer alan taşıtları, y) Taşra teşkilatı: Millî Savunma Bakanlığı Akaryakıt İkmal ve NATO POL Tesisleri İşletme Başkanlığı Bölge Müdürlükleri, İşletme Müdürlükleri ve bağlı işyerlerini, z) Tesis: Bir makine veya cihazın ürettiği enerjiyi, sesi, görüntüyü ve benzerini ileten, dağıtan veya cihazın gördüğü işi uzağa taşıyan ya da uzaktaki verileri toplayan, kaydeden makine veya cihazlar arasındaki düzeni sağlayan, birbiriyle entegre makine ve cihazlardan oluşan, gerektiğinde başka yere taşınabilen ve kullanılamaz hale gelene kadar sanal ambar kayıtlarında takip edilen, çeşitleri ile kod numaraları Taşınır Kod Listesinin B bölümünün 253.1 hesap detayında yer alan sistemleri, aa) Tüketim malzemeleri: Belirli bir hizmetin üretilmesinde kullanılan, kullanımı sonucunda tükenen veya bir süre kullanıldıktan sonra ilk özelliklerini kısmen veya tamamen kaybederek bir daha kullanılamayacak duruma gelen, çeşitleri ile kod numaraları Taşınır Kod Listesinin A bölümünde 150 hesap detayında yer alan malzemeleri, bb) Üretim maliyet bedeli: Bir taşınırın üretiminde kullanılan ilk madde ve malzemelerin maliyet bedeli ile üretime yönelik diğer girdilere ilişkin giderler toplamını, cc) Üst yönetici: Millî Savunma Bakanlığı Akaryakıt İkmal ve NATO POL Tesisleri İşletme Başkanını, ifade eder. İKİNCİ BÖLÜM Sorumluluk ve Görevliler Sorumluluk MADDE 5- (1) Harcama yetkilileri taşınırların etkili, ekonomik, verimli ve hukuka uygun olarak edinilmesinden, kullanılmasından, kontrolünden, kayıtlarının bu Yönetmelikte belirtilen esas ve usullere göre saydam ve erişilebilir şekilde tutulmasını sağlamaktan sorumludur. Harcama yetkilileri taşınır kayıtlarının bu Yönetmelik hükümlerine uygun olarak tutulması ve taşınır mal yönetim hesabının hazırlanması sorumluluğunu taşınır kayıt yetkilileri ve taşınır kontrol yetkilileri aracılığıyla yerine getirir. (2) Harcama yetkilileri, taşınırlara ilişkin işlem ve kayıtların usule uygun olarak yapılıp yapılmadığını kontrol etmeye veya ettirmeye; kasıt, kusur veya ihmal sonucu kırılan, bozulan veya kaybolan taşınırların ilgililerden tazmini için gerekli işlemleri yapmaya veya yaptırmaya yetkilidir. (3) Başkanlığa ait taşınırların muhafazası ile görevli olan veya kendilerine kullanılmak üzere taşınır teslim edilen personel bu taşınırları en iyi şekilde muhafaza etmek, gerekli bakım ve onarımlarını yapmak veya yaptırmak, veriliş amacına uygun bir şekilde kullanmak ve görevin sona ermesi veya görevden ayrılma halinde iade etmek zorundadırlar. (4) Personelin kullanımına verilen dayanıklı taşınırlar, kullanıcıları tarafından başkasına devredilemez. Kullanıcılarının görevden ayrılması halinde söz konusu taşınırların ambar/depoya iade edilmesi zorunludur. Bu şekilde teslim yapılmadan personelin kurumla ilişiği kesilmez. (5) Taşınırların muhafazasından ve yönetilmesinden sorumlu olanların, gerekli tedbirlerin alınmaması veya özenin gösterilmemesi nedeniyle taşınırın kullanılmaz hale gelmesi veya yok olması sonucunda sebep oldukları zararları hakkında, yapılacak inceleme sonucuna göre 27/9/2006 tarihli ve 2006/11058 sayılı Bakanlar Kurulu Kararı ile yürürlüğe konulan Kamu Zararlarının Tahsiline İlişkin Usul ve Esaslar Hakkında Yönetmelik hükümleri uygulanır. (6) Kullanılmak üzere kendilerine taşınır teslim edilen personelin kasıt, kusur, ihmal veya tedbirsizlik ya da dikkatsizlikleri nedeniyle oluşan zarar, değer tespit komisyonu tarafından tespit edilecek gerçeğe uygun değer üzerinden, genel mevzuat hükümleri uygulanmak suretiyle tahsil edilir. Ortak kullanım alanına tahsis edilen dayanıklı taşınırlarda meydana gelen zarar ve zararın oluşmasında kasıt, kusur veya ihmali olanlardan tahsil edilir. (7) Taşınırların özelliğinden veya olağan kullanımından kaynaklanan yıpranma ile usulüne uygun olarak belirlenen firelerden dolayı sorumluluk aranmaz. Taşınır kayıt yetkilileri ve taşınır kontrol yetkilileri MADDE 6- (1) Taşınır kayıt yetkilileri, harcama yetkililerince, memuriyet veya çalışma unvanına bağlı kalmaksızın, taşınır kayıt ve işlemlerini bu Yönetmelikte belirtilen usule uygun şekilde yapabilecek bilgi ve niteliklere sahip personel arasından görevlendirilir. Taşınır işlemleri yoğun olan harcama birimlerinde birden fazla taşınır kayıt yetkilisi görevlendirilebilir. Harcama biriminin taşınır kayıtları harcama birimleri itibarıyla ayrı ayrı tutulmak kaydıyla, bir taşınır kayıt yetkilisi tarafından yürütülebilir. (2) Taşınır kontrol yetkilileri, taşınır kayıt yetkilisinin yapmış olduğu kayıt ve işlemleri kontrol etmek üzere harcama yetkililerince, bu Yönetmelikte belirtilen görevleri yapabilecek bilgi ve niteliklere sahip personel arasından görevlendirilir. Personel yetersizliği nedeniyle taşınır kontrol yetkilisi görevlendirilemeyen harcama birimlerinde ise bu görev harcama yetkilisi tarafından yerine getirilir. (3) Taşınır kontrol yetkilisi ile taşınır kayıt yetkilisi görevi aynı kişide birleşemez. (4) Taşınır kayıt yetkililerinin görev ve sorumlulukları aşağıda belirtilmiştir: a) Harcama birimince edinilen taşınırlardan muayene ve kabulü yapılanları cins ve niteliklerine göre sayarak, tartarak, ölçerek teslim almak, doğrudan tüketilmeyen ve kullanıma verilmeyen taşınırları sorumluluğundaki ambar/depolarda muhafaza etmek. b) Muayene ve kabul işlemi hemen yapılamayan taşınırları kontrol ederek teslim almak, özellikleri nedeniyle kesin kabulleri belli bir dönem kullanıldıktan sonra yapılabilen sarf malzemeleri hariç olmak üzere, bunların kesin kabulü yapılmadan kullanıma verilmesini önlemek. c) Taşınırların giriş ve çıkışına ilişkin kayıtları tutmak, bunlara ilişkin belge ve cetvelleri düzenlemek ve taşınır mal yönetim hesap cetvelleri ile Taşınır Hesap Cetvellerini istenilmesi halinde konsolide görevlisine göndermek. ç) Tüketime veya kullanıma verilmesi uygun görülen taşınırları ilgililere teslim etmek. d) Taşınırların yangına, ıslanmaya, bozulmaya, çalınmaya ve benzeri tehlikelere karşı korunması için gerekli tedbirleri almak ve alınmasını sağlamak. e) Ambar/depo da çalınma veya olağanüstü nedenlerden dolayı meydana gelen azalmaları harcama yetkilisine bildirmek. f) Ambar/depo sayımını ve stok kontrolünü yapmak, harcama yetkilisince belirlenen asgari stok seviyesinin altına düşen taşınırları harcama yetkilisine bildirmek. g) Kullanımda bulunan dayanıklı taşınırları bulundukları yerde kontrol etmek, sayımlarını yapmak ve yaptırmak. ğ) Harcama biriminin malzeme ihtiyaç planlamasının yapılmasına yardımcı olmak. h) Kayıtlarını tuttuğu taşınırların yönetim hesabını hazırlamak ve harcama yetkilisine sunulmak üzere taşınır kontrol yetkilisine teslim etmek. ı) Taşınır kayıt yetkilisi, bu Yönetmelik ve ilgili mevzuatı gereğince yapacağı işlemler ve düzenleyeceği belgelerden dolayı taşınır kontrol yetkilisine ve harcama yetkilisine karşı sorumludur. Ancak, sorumluluğu altındaki ambar/depolarda kasıt, kusur, ihmal veya tedbirsizliği nedeni ile meydana gelen kayıp ve noksanlıklardan doğrudan sorumludur. i) Taşınır kayıt yetkilileri sorumluluklarında bulunan ambar/depoları devir ve teslim etmeden görevlerinden ayrılamaz. (5) Taşınır kontrol yetkililerinin görev ve sorumlulukları aşağıda belirtilmiştir: a) Taşınır kayıt ve işlemleri ile ilgili olarak düzenlenen belge ve cetvellerin mevzuata ve mali tablolara uygunluğunu kontrol etmek. b) Harcama Birimi Taşınır Mal Yönetim Hesabı Cetvelini imzalayarak harcama yetkilisine sunmak. (6) Taşınır kayıt yetkilileri ile taşınır kontrol yetkilileri, düzenledikleri ve imzaladıkları belge ve cetvellerin doğruluğundan harcama yetkilisine karşı birlikte sorumludur. Taşınır konsolide görevlileri MADDE 7- (1) Başkanlığın taşınır hesaplarını kurumsal sınıflandırmanın II nci düzeyi itibarıyla Harcama Birimi Taşınır Mal Yönetim Hesabı Cetvellerini konsolide etmek ve Taşınır Mal Yönetimi Ayrıntılı Hesap Cetveli ile İdare Taşınır Mal Yönetim Hesabı İcmal Cetvelini hazırlamak üzere merkez teşkilatında Destek Hizmetleri Dairesi Başkanlığınca, bölge müdürlüklerinde ise Bölge Müdürleri tarafından taşınır konsolide görevlisi görevlendirilir. (2) Bölge Müdürlüğünde görevli taşınır konsolide görevlisi Harcama Birimleri Taşınır hesaplarını konsolide ederek hazırlayacağı taşınır hesap cetvellerini merkez teşkilatındaki taşınır konsolide görevlisine gönderir. Merkez teşkilatındaki taşınır konsolide görevlisi, Harcama Birimi Taşınır Mal Yönetim Hesabı Cetvellerini konsolide ederek oluşturacağı Taşınır Mal Yönetimi Ayrıntılı Hesap Cetveli ile İdare Taşınır Mal Yönetim Hesabı İcmal Cetvelini Destek Hizmetleri Dairesi Başkanına sunar. Muhasebe yetkilisinin taşınır hesabına ilişkin görev ve sorumlulukları MADDE 8- (1) Taşınır işlemlerine ilişkin muhasebe kayıtları 24/11/2010 tarihli ve 27765 sayılı Resmî Gazete’de yayımlanan Millî Savunma Bakanlığı Akaryakıt İkmal ve NATO POL Tesisleri İşletme Başkanlığı Bütçe ve Muhasebe Yönetmeliği ile bu Yönetmelik hükümleri çerçevesinde muhasebe yetkilileri tarafından tutulur. (2) Muhasebe yetkilileri, harcama birimlerince hazırlanan Harcama Birimi Taşınır Mal Yönetim Hesabı Cetvelinde gösterilen tutarların muhasebe kayıtlarıyla uygunluğunu kontrol ederek onayladıktan sonra, harcama yetkilisine göndermekle görevli ve sorumludurlar. (3) Muhasebe yetkililerinin bu Yönetmelikteki görevleriyle ilgili sorumlulukları, taşınır işlemlerine ilişkin muhasebe kayıtlarının, dayanağı belgelere uygunluğu ile harcama birimlerince hazırlanan Harcama Birimi Taşınır Mal Yönetim Hesabı Cetvellerini inceleyip onaylayarak harcama yetkilisine vermekle sınırlıdır. ÜÇÜNCÜ BÖLÜM Defterler ve Belgeler Defterler MADDE 9- (1) Taşınır işlemlerinde özelliklerine göre tutulacak defterler şunlardır: a) Tüketim malzemeleri defteri (Örnek: 1): Taşınır Kod Listesinin (A) bölümünde yer alan tüketim malzemelerinin giriş ve çıkış kayıtları için kullanılır. b) Dayanıklı taşınırlar defteri (Örnek: 2): Taşınır Kod Listesinin (B) bölümünde yer alan dayanıklı taşınırların kayıtları için kullanılır. Her bir dayanıklı taşınıra ait giriş ve çıkış kayıtları ayrı yapılır. c) Kütüphane Defteri (Örnek: 3): Bu defter, kütüphanelerdeki yazma ve basma nadir eserler ile kitap ve kitap dışı materyal için tutulur. Her bir taşınır için ayrı kayıt yapılır. Belge ve cetveller MADDE 10- (1) Taşınır işlemlerinde, işlem türüne göre aşağıda belirtilen belge ve cetveller kullanılır: a) Taşınır İşlem Fişi (Örnek: 4): İlgili mevzuatı çerçevesinde kabul edilerek teslim alınan taşınırların girişleri ile taşınırların çıkış ve ambar/depolar arasında devir işlemlerinde, dayanıklı taşınırların niteliklerini değiştiren esaslı onarım ve ilaveler sonucu değer artışlarında, kayıtlara esas olmak üzere 4 örnek numaralı Taşınır İşlem Fişi düzenlenir. Kütüphanelerdeki eserler için ise 4/A örnek numaralı Taşınır İşlem Fişi kullanılır. Taşınır İşlem Fişleri en az üç nüsha olarak düzenlenir ve her malî yılbaşında ""1""den başlamak üzere bir sıra numarası verilir. Fiş, dayanağını oluşturan belgenin tarihinden önceki bir tarihi taşıyamaz. Düzenlenen Taşınır İşlem Fişlerinin nüshaları hakkında Yönetmeliğin ilgili maddelerine göre işlem yapılır. İhtiyaç duyulduğunda kullanılmak üzere satın alınarak depolanan ya da arşivlenenler ile süreli yayınlardan ciltletilmiş olanlar hariç olmak üzere aşağıda sayılan hallerde Taşınır İşlem Fişi düzenlenmez: 1) Taşınır kayıt yetkililerine teslim edilmeden satın alındığı andan itibaren tüketimi yapılan mutfak tipi tüpler ve yangın söndürme tüplerine yapılan gaz dolumları ile yazıcı kartuşlarının dolumları, elektrik, su, doğalgaz, kum, çakıl, bahçe bitki ve toprağı, bahçe gübresi ve benzeri maddeler. 2) Tesis, makine, cihaz, taşıt ve iş makinelerinin servislerde yapılan bakım ve onarımlarında kullanılan yedek parça, yağ, antifriz, hidrolik ve benzeri madde ve malzemeler ile sivil akaryakıt satış istasyonlarından alınarak doğrudan taşıtların depolarına konulan akaryakıt, likit gaz (LPG) ve yağlar. 3) Bakım onarım ekiplerinin acil durumlarda satın alarak kullandığı malzemeler. 4) Dergi ve gazete gibi süreli yayınlar ile arşivlenme niteliği olmayan kütüphane materyalleri. 5) Bütçenin temsil ve tanıtma giderleri tertibinden makam için alınan yiyecek ve içecekler. b) Taşınır teslim belgesi (Örnek: 5; 5/A): Taşınır Kod Listesi (B) bölümünde gösterilen kara taşıtları ve iş makinelerinin bunları sürekli olarak kullanacak personele verilmesinde Taşınır Teslim Belgesi düzenlenir. Bu belge, vardiya usulü çalışan yerlerde kullanılan kara taşıtları ve iş makineleri için işyerinde koordinasyonu sağlayan sorumlu yönetici adına düzenlenir. Sorumlu yönetici, kendisine teslim edilen taşıt veya iş makinesi ile kullanıcısını ayrıca tutulacak kayıtlarda izler. Demirbaş, makine ve cihazların personelin kullanımına verilmesinde de taşınır teslim belgesi düzenlenir. c) Taşınır İstek Belgesi (Örnek: 6): İlgili birimler tarafından taşınır talep edilirken kullanılır ve talepte bulunan birimin yetkilisinin onayını taşır. ç) Dayanıklı Taşınırlar Listesi (Örnek: 7): Bu liste, Taşınır Kod Listesinin (B) bölümünde gösterilen ve oda, büro, bölüm, atölye ve servislerde kullanılmak üzere verilenler için iki nüsha olarak düzenlenir. Listenin bir nüshası taşınırların bulunduğu yerde asılı bulundurulur. Diğer nüshası ise taşınır kayıt yetkilisi tarafından dosyasında saklanır. d) Taşınır Geçici Alındısı (Örnek: 8): Bu Alındı, muayene ve kabul işlemi derhal yapılamayan hallerde, taşınırların geçici olarak teslim alınmasında düzenlenir. Alındının birinci nüshası taşınırı teslim edene verilir. Muayene ve kabul işleminden sonra kabul edilen taşınırlar için Taşınır İşlem Fişi düzenlenir ve bu Fişin tarih ve numarası geçici alındının dosyasında saklanan ikinci nüshası üzerine kaydedilir. Muayene ve kabul işleminden sonra kabul edilmeyen taşınırlarda ise ilgiliye verilen Taşınır Geçici Alındısı geri alınarak dosyasındaki ikinci nüshasıyla birleştirilir. Alındının geri alınamaması halinde ikinci nüshası üzerine durumu belirtir açıklama yapılır. e) Kayıttan Düşme Teklif ve Onay Tutanağı (Örnek: 9): Bu Tutanak, taşınırın kaybolma, çalınma ve fire gibi herhangi bir nedenle yok olması veya sayımda noksan çıkması; yıpranma, kırılma veya bozulma ya da teknik ve fiziki nedenlerle kullanılmaz hale gelmesi nedeniyle hurdaya ayrılması ile canlı taşınırların ölmesi gibi nedenlerle kayıtlardan çıkarılmasını sağlamak amacıyla iki nüsha olarak düzenlenir. Tutanak, harcama yetkilisi tarafından görevlendirilecek en az üç kişiden oluşan komisyonca imzalanır ve harcama yetkilisi tarafından onaylanır. Tutanağın bir nüshası, çıkış kaydına esas olmak üzere düzenlenen Taşınır İşlem Fişine, ikinci nüshası muhasebe birimine gönderilecek Taşınır İşlem Fişine eklenir. f) Ambar/depo devir ve teslim tutanağı (Örnek: 10): Bu Tutanak, taşınır kayıt yetkilileri arasındaki ambar/depo devir ve teslim alma işlemlerinde düzenlenir. Taşınırlar tutanağa taşınır kodları itibarıyla kaydedilir. Kayıtlara göre ambar/depoda bulunması gereken taşınırlar ile sayımda fiilen bulunan miktarlar, varsa fazla ve noksanlar Tutanakta gösterilir. Tutanak üç nüsha düzenlenir, bir nüshası devredene, bir nüshası devir alana verilir ve üçüncü nüshası dosyasında saklanır. g) Sayım Tutanağı (Örnek: 11): Bu Tutanak, taşınırların sayım işlemlerinde taşınır II nci düzey detay kodu itibarıyla düzenlenir ve taşınırlar Tutanağa taşınır kodu düzeyinde kaydedilir. Tutanağın sayım fazlası veya noksanına ilişkin sayfalarının bir nüshası, giriş-çıkış işlemleri için düzenlenen Taşınır İşlem Fişi ekine, bir nüshası da Taşınır İşlem Fişinin muhasebe birimine gönderilecek nüshasına bağlanır. Sayım tutanakları, dosyasında bir bütün olarak saklanır. ğ) Taşınır Sayım ve Döküm Cetveli (Örnek: 12): Bu Cetvel, taşınır kayıt yetkililerinin yılsonu hesaplarına ilişkin işlemlerinde taşınır I inci düzey detay kodunda gösterilen her bir taşınır grubu için düzenlenir ve taşınırlar bu Cetvele taşınır II nci düzey detay kodu düzeyinde kaydedilir. Cetvelin ""Gelecek Yıla Devir"" sütununda gösterilen miktarın, yılsonlarında sayım tutanaklarının ""Sayımda Bulunan Miktar"" sütununda gösterilen miktara eşit olması gerekir. h) Harcama Birimi Taşınır Mal Yönetim Hesabı Cetveli (Örnek: 13): Bu Cetvel, harcama biriminin taşınır mal yönetim hesabının çıkarılması amacıyla taşınır kayıt yetkilisi tarafından harcama birimi itibarıyla taşınır I inci düzey detay kodunda gösterilen her bir taşınır grubu için düzenlenir ve taşınırlar bu Cetvele taşınır II nci düzey detay kodu düzeyinde kaydedilir. ı) Taşınır Hesap Cetveli (Örnek: 14): Bu Cetvel, taşınır konsolide görevlilerince taşınır hesabının çıkarılması işlemlerinde düzenlenir. Harcama Birimi Taşınır Mal Yönetim Hesabı Cetveli esas alınarak taşınır I inci düzey detay kodunda gösterilen her bir taşınır grubu için düzenlenen bu Cetvele taşınırlar taşınır II nci düzey detay kodu düzeyinde kaydedilir. i) İdare Taşınır Mal Yönetimi Ayrıntılı Hesap Cetveli (Örnek: 15): Bu Cetvel, merkezdeki taşınır konsolide görevlisince Başkanlığın taşınır mal yönetim hesabının çıkarılması amacıyla taşınır konsolide görevlilerinden alınan Taşınır Hesap Cetveline dayanılarak taşınır I inci düzey detay kodunda gösterilen her bir taşınır grubu için düzenlenir ve taşınırlar Cetvele taşınır II nci düzey detay kodu düzeyinde kaydedilir. j) İdare Taşınır Mal Yönetim Hesabı İcmal Cetveli (Örnek: 16): Bu Cetvel, Başkanlığın taşınır mal yönetim hesabının çıkarılmasına ilişkin işlemlerde taşınır hesap kodunda gösterilen her bir taşınır grubu için düzenlenir ve taşınırlar Cetvele taşınır I inci düzey detay kodu düzeyinde kaydedilir. k) Tesis Bileşenleri Cetveli (Örnek: 17): Tesis olarak kayıtlara alınacak taşınırları oluşturan ana bileşenler bu belgede cins ve özellikleri itibariyle ayrı ayrı gösterilir. l) Kaydı Yapılan Tüketilebilir Taşınırlar Listesi (Örnek: 18) m) Taşınırların Devrine İlişkin Protokol (Örnek: 19) n) Taşınır İhtiyaç Listesi (Örnek: 20) o) İşletme Yedekleri ihtiyaç Listesi (Örnek: 21) ö) Araç Talep Formu (Örnek: 22) p) Taşınır İade Belgesi (Örnek: 23) r) Filtre İhtiyaç Listesi (Örnek: 24) s) Malzeme etiketi Formu (Örnek: 25) ş) Dayanıklı Taşınır Duvar Listesi (Örnek: 26) Başkanlık tarafından yapılabilecek düzenlemeler MADDE 11- (1) Taşınırların tüm kayıtları ile defter, belge ve cetvellerin elektronik ortamda tutulması ve düzenlenmesi esastır. (2) Elektronik ortamda düzenlenen defter, belge ve cetvellerde gerekli görülmesi halinde ilave sütun ve satır açılabilir. (3) Bu Yönetmelikte belirlenen esas ve usullere bağlı kalmak koşuluyla ihtiyaç duyulduğu hallerde bu Yönetmelikte yer alan defter, belge ve cetveller yanında başka defter, belge ve cetveller de kullanılabilir. DÖRDÜNCÜ BÖLÜM Taşınır İşlemleri Taşınırların kaydı MADDE 12- (1) Başkanlık sorumluluğundaki bütün taşınırların ve bunlara ilişkin işlemlerin kayıt altına alınması esastır. Taşınır kayıtları, harcama birimleri itibarıyla yönetim hesabı verilmesine esas olacak şekilde tutulur. Her bir kaydın belgeye dayanması şarttır. (2) Başkanlığa ait taşınır kayıtları, harcama birimleri itibariyle yönetim hesabı verilmesine esas olacak şekilde tutulur. Önceki yıldan devren gelen taşınırlar ile içinde bulunan yılda herhangi bir şekilde edinilen veya elden çıkarılanlar, taşınırlardaki kayıp, fire, yıpranma ve benzeri nedenlerle meydana gelen azalmalar, sayım sonucunda ortaya çıkan fazlalar, miktar ve değer olarak kayıtlara alınarak takip edilir. Kayıt zamanı, kayıt değeri ve değer tespit komisyonu MADDE 13- (1) Taşınırlar edinme şekline bakılmaksızın Başkanlıkça kullanılmak üzere teslim alındığında giriş; tüketime verildiğinde, satıldığında, başka harcama birimlerine ya da taşınır yönetim birimine devredildiğinde bağışlandığında ya da yardım yapıldığında, çeşitli nedenlerle kullanılmaz hale geldiğinde hurdaya ayırma, yıpranma, kırılma, bozulma nedeniyle kullanılamaz hale geldiğinde veya kaybolma, çalınma, canlı taşınırın ölümü gibi yok olma hallerinde çıkış kaydedilir. (2) Giriş ve çıkış kayıtlarında; a) Satın alma suretiyle edinme ve değer artırıcı değişiklik hallerinde, birim maliyet bedeli, b) Bedelsiz olarak devredilme, ölüm, kırılma, bozulma, kaybolma, çalınma, hurdaya ayırma ve fire hallerinde kayıtlı değeri, c) Bağış ve yardım yoluyla edinilen taşınırlarda; bağış ve yardımda bulunan tarafından ispat edici bir belge ile değeri belirtilmiş ise bu değer, belli bir değeri yoksa değer tespit komisyonunca belirlenen gerçeğe uygun değer, ç) Başkanlıkça üretilmesi halinde, üretilen taşınırın giriş kaydında üretim maliyet bedeli, esas alınır. (3) Taşınır İşlem Fişi en az üç nüsha düzenlenir. Satın alınan taşınırlar için düzenlenen Taşınır İşlem Fişinin bir nüshası ödeme emri belgesine bağlanır. Taşınır İşlem Fişinin ikinci nüshası ödeme emri belgisinin harcama biriminde kalan nüshasına eklenir. Üçüncü nüshası da Muayene ve Kabul Komisyonu tutanağı veya idare yetkilisince düzenlenmiş kabul tutanağı ile birlikte dosyalanıp muhafaza edilir. Diğer şekillerde edinilen taşınırlar ise çıkışı yapılan taşınırlar için düzenlenen Taşınır İşlem Fişinin bir nüshası kayda esas belge olarak kullanılır. (4) Değer tespit komisyonu; harcama yetkilisinin onayı ile taşınır kayıt yetkilisinin ve işin uzmanının da katıldığı biri başkan en az üç kişiden oluşturulur. Aynı şekilde yedek üyeler de belirlenir. Üç kişilik değer tespit komisyonu teşkil edilemeyen merkez dışı birimlerde harcama yetkilisinin belirlediği birim amiri başkanlığında mevcut personelden oluşturulur. Komisyon değer tespitinde ticaret odası, sanayi odası, borsa, mahalli piyasa, meslek kuruluşları, ilgili diğer kuruluşlar ile aynı nitelikteki taşınır malı alan idarelerden ve fiyat araştırması sonuçlarından yararlanabilir. Dayanıklı taşınırlarda değer artışı ve kayıt hatalarının düzeltilmesi MADDE 14- (1) Kullanım devamlılığının sağlanması için yapılan bakım ve onarım harcamaları hariç olmak üzere dayanıklı taşınırların; niteliğini kullanım şeklini değiştiren, hizmet kalitesini ve taşınırlardan sağlanan faydayı artıran ve benzeri amaçlarla yapılan değer arttırıcı harcamalar, taşınırın kayıtlı maliyet değerine Taşınır İşlem Fişi düzenlenmek suretiyle ilave edilir. (2) Taşınırın kodunda, birim maliyet bedelinde veya miktarında hata yapılması durumunda, harcama yetkilisinin onayı üzerine düzeltme çıkış işlem seçeneği ile düzenlenecek yeni Taşınır İşlem Fişi ile hatalı kaydın çıkış işlemi yapılır. Daha sonra düzeltme giriş işlem seçeneği ile düzenlenecek Taşınır İşlem Fişi ile de doğru verinin girişi yapılmak suretiyle hata düzeltilir. Muhasebe kayıtlarını etkileyen düzeltmelere ilişkin Taşınır İşlem Fişlerinin bir nüshası muhasebe birimine gönderilir. Satın alınan taşınırların giriş işlemleri MADDE 15- (1) Satın alınan taşınırlar için, teslim alındıktan sonra, Taşınır Kod Listesindeki hesap kodları itibarıyla üçer nüsha Taşınır İşlem Fişi düzenlenir. Düzenlenen Taşınır İşlem Fişine faturanın tarih ve sayısı, Muayene ve Kabul Komisyonu Tutanağının tarih ve sayısı ile satıcı firma bilgileri ve satın alınan malzemelerin taşınır kodları yazılır. (2) Alımı bir merkezden yapılarak birden fazla birime doğrudan teslim edilen taşınırlar için, taşınırın teslim edildiği birimlerce iki nüsha Taşınır Geçici Alındısı düzenlenir ve bir nüshası alımı yapan birime gönderilir. Alımı yapan birim, bu alındıya dayanarak, ödemeye ve kendi giriş kayıtlarına esas olmak üzere Taşınır İşlem Fişi düzenler. Diğer birimlerden alınan geçici alındılar, Taşınır İşlem Fişine bağlanır. Alımı yapan birimce giriş kayıtları yapıldıktan sonra düzenlenecek Taşınır İşlem Fişiyle de ilgili diğer birimler adına çıkış kaydedilir. (3) Satın alınan taşınırlar geçici olarak teslim alınır ve muayene ve kabul işlemi yapılarak birim maliyet bedeli üzerinden giriş kaydı yapılır. Faturada çeşitli taşınırlar için topluca gösterilmiş giderler olması durumunda, ayırt edici farklılık yoksa giderler taşınırların alış bedelleri ile orantılı olarak paylaştırılır. Farklı hesaplara kaydı gereken taşınırların aynı faturada yer alması halinde, faturadaki taşınırların kaydedileceği hesap sayısınca fatura fotokopileri çıkarılır ve üzerine her hesap için düzenlenen Taşınır İşlem Fişinin numarası yazılır. Fişin birinci nüshası ödeme emri belgesine, ikinci nüshası ise ödeme emri belgesinin harcama biriminde kalan nüshasına bağlanır. Üçüncü nüshası, muayene ve kabul komisyon tutanağı veya idare yetkilisince düzenlenmiş kabul belgesi ile birlikte, sıralı olarak dosyalanır. (4) İkili veya çok taraflı uluslararası anlaşmalar çerçevesinde Türkiye’nin dâhil olduğu uluslararası askerî organizasyonlardan tedarik edilerek, geçici teslim alınan taşınırların muayene ve kabulü sırasında uyuşmazlıkların ortaya çıkması durumunda yapılacak giriş işlemleri Başkanlıkça belirlenir. (5) Satın alma suretiyle edinilen binalarla birlikte teslim alınan ancak binanın bütünleyici unsurlarından olmayan taşınır kapsamındaki tesisler ile diğer büro makine ve malzemeleri, varsa belgesinde gösterilen bedeli, böyle bir belge yoksa komisyonca tespit edilen gerçeğe uygun değeri üzerinden kayıtlara alınır. Bağış ve yardım yoluyla edinilen taşınırların girişi MADDE 16- (1) Bağış ve yardım yoluyla edinilen taşınırlardan; bağış ve yardımda bulunulan tarafından ispat edici bir belge ile değeri belirtilmiş ise bu değer, belli bir değeri yoksa değer tespit komisyonunca belirlenen gerçeğe uygun değer üzerinden, Taşınır İşlem Fişi düzenlenerek kayıtlara alınır. Belgenin bir nüshası bağış veya yardım edene verilir veya gönderilir. Sayım fazlası taşınırların girişi MADDE 17- (1) Yapılan sayım sonucunda fazla bulunan taşınırlar Taşınır İşlem Fişi düzenlenerek kayıtlara alınır. Sayım fazlası taşınırların giriş kaydedilmesinde; söz konusu taşınırla aynı nitelikte son bir yıl içinde girişi yapılan taşınır varsa bu değer, aksi halde değer tespit komisyonu tarafından belirlenecek gerçeğe uygun değer esas alınır. İade edilen taşınırların girişi MADDE 18- (1) Kullanıma verilen tüketim malzemelerinden herhangi bir nedenle iade edilenler, iadeyi yapan birim yetkilisinin onayını taşıyan ve iadeye konu edilen malzemenin cins ve miktarını belirten belge karşılığında teslim alınır ve aynı malzemenin en son kayıtlara alınan birim fiyatı veya tespit edilen gerçeğe uygun değeri üzerinden Taşınır İşlem Fişi düzenlenerek tekrar giriş kaydedilir. Fişin birinci nüshası taşınırları iade edene verilir. (2) Kullanıma verilen dayanıklı taşınırlardan, herhangi bir nedenle ilgililerince iade edilenler için Taşınır İşlem Fişi düzenlenmez. Bu taşınırların kullanıma verilmelerinde düzenlenmiş olan Taşınır Teslim Belgesi, taşınırın geri alındığına ilişkin ilgili bölümü imzalanarak kişiye geri verilir ve kayıtlar buna göre güncellenir. Devralınan taşınırların girişi MADDE 19- (1) Devralınan taşınırlar devreden idare veya birim tarafından düzenlenen belgede gösterilen değerler üzerinden, böyle bir değer belirtilmemiş ise 13 üncü maddede belirtilen komisyonca belirlenen gerçeğe uygun değer üzerinden giriş kaydedilir. (2) 31 inci madde hükümlerine göre bedelsiz olarak devir alınan taşınırlar, devreden idarenin Taşınır İşlem Fişinde gösterilen değer esas alınarak düzenlenecek Taşınır İşlem Fişi ile giriş kaydedilir ve Fişin bir nüshası yedi gün içerisinde devreden idarenin çıkış kaydına esas Taşınır İşlem Fişine bağlanmak üzere gönderilir. Devralan idarenin yapmış olduğu taşıma giderleri taşınırın değeri ile ilişkilendirilmez. (3) Başkanlık harcama birimlerinin ambar/depoları arasında devredilen taşınırların alınmasında da Taşınır İşlem Fişi düzenlenir ve Fişin birinci nüshası ilgili taşınır kayıt yetkilisine gönderilir. (4) Aynı harcama biriminin ambar/depoları arasındaki taşınır devirlerinde düzenlenen Taşınır İşlem Fişi muhasebe birimine gönderilmez. Tasfiye idaresinden edinilen taşınırların girişi MADDE 20- (1) 27/10/1999 tarihli ve 4458 sayılı Gümrük Kanununun 178 inci maddesi gereğince yürürlüğe konulan tasfiye işlemlerine ilişkin yönetmelik hükümleri çerçevesinde Başkanlıkça kamu idarelerince temin edilen taşınırlar için Taşınır İşlem Fişi düzenlenir ve giriş kaydı yapılır. Fişin birinci nüshası, taşınırı teslim eden ilgili idare yetkilisine verilir. İç imkânlarla üretilen taşınırların giriş işlemleri MADDE 21- (1) Başkanlık tarafından kendi kullanımı için üretilen taşınırlar, üretim maliyet bedeli üzerinden giriş kaydedilir. Tüketim suretiyle çıkış MADDE 22- (1) Tüketilebilir taşınırlar, kullanılmak/sarf edilmek üzere ilgili birim/kişiye Taşınır İstek Belgesine istinaden Taşınır İşlem Fişi ile çıkış kaydedilir. (2) Başkanlığın iç imkânlarıyla, kendi kullanımı için üreteceği taşınırların üretiminde kullanılan malzemeler hakkında birinci fıkra hükmü uygulanır. (3) Tüketim malzemelerinin çıkış kayıtları, ambar/depolara girişlerindeki öncelik sırası dikkate alınarak ""ilk giren-ilk çıkar"" esasına göre ve giriş bedelleri üzerinden yapılır. Dayanıklı taşınırların kullanıma verilmesi ve kullanımdan geri alınması MADDE 23- (1) Dayanıklı taşınırların kullanıma verilmesinde ilgisine göre Örnek-5; 5/A nolu Taşınır Teslim Belgesi düzenlenir ve belge üzerine ilgilinin imzası alınır. Taşınırın geri alınmasında düzenlenen Taşınır Teslim Belgesinde gerekli düzenleme yapılır. (2) Taşınır Teslim Belgesine dayanılarak Dayanıklı Taşınırlar Defterine gerekli kayıtlar yapılır. Fişin birinci nüshası dosyasında saklanır. İkinci nüshası Taşınır Teslim Belgesiyle taşınır teslim edilen görevlilere verilir. (3) Taşınırlar; oda, büro, bölüm, geçit, salon, atölye, garaj ve servis gibi ortak kullanım alanlarına Dayanıklı Taşınırlar Listesi düzenlenmek ve istek yapan birim yetkilisinin ve/veya varsa ortak kullanım alanı sorumlusunun imzası alınmak suretiyle verilir. Devir, bağış veya yardım suretiyle çıkış MADDE 24- (1) Başkanlık tarafından diğer kamu kurum ve kuruluşlarına bedelsiz olarak devredilen taşınırlar, kayıtlı değer üzerinden düzenlenen belgeye dayanılarak çıkış kaydedilir, devralan idareden alınan belge, Taşınır İşlem Fişine eklenir. (2) Başkanlığın muhtelif harcama birimlerinin ambar/depoları arasında devredilen taşınırlar için Taşınır İşlem Fişi düzenlenir ve fişin birinci nüshası devredilen harcama biriminin taşınır kayıt yetkilisine verilir. (3) Aynı harcama biriminin ambar/depoları arasındaki taşınır devirlerinde de Taşınır İşlem Fişi düzenlenir, ancak bu fişler muhasebe birimine gönderilmez. (4) Diğer ülkelere, kişi veya kuruluşlara ilgili mevzuatı gereğince bağış veya yardım olarak verilen taşınırlar, mevzuatın yetkili kıldığı makam onayına dayanılarak kayıtlardan çıkarılır. Satış suretiyle çıkış MADDE 25- (1) İlgili mevzuatı çerçevesinde satılan taşınırlar, Taşınır İşlem Fişi düzenlenerek çıkış kaydedilir. Satışa ilişkin karar veya onayın bir nüshası fişin birinci nüshasına bağlanır. Kullanılmaz hale gelme, yok olma veya sayım noksanı nedeniyle çıkış MADDE 26- (1) Tüketim malzemelerinin özelliklerinde, ağırlıklarında veya miktarlarında meydana gelen değişmeler nedeniyle oluşan fireler, sayımda noksan çıkan taşınırlar, çalınma, kaybolma gibi nedenlerle yok olan taşınırlar ya da yıpranma, kırılma veya bozulma gibi nedenlerle kullanılamaz hale gelen taşınırlar ile canlı taşınırın ölmesi halinde, ilgili harcama birimi tarafından Kayıttan Düşme Teklif ve Onay Tutanağı ve Taşınır İşlem Fişi düzenlenerek kayıtlardan çıkarılır. (2) Eskimiş, solmuş, yırtılmış ve kullanılmayacak duruma gelmiş bayraklar, 25/1/1985 tarihli ve 85/9034 sayılı Bakanlar Kurulu Kararı ile yürürlüğe konulan Türk Bayrağı Tüzüğünün 38 inci maddesi uyarınca çıkarılan 8/6/2001 tarihli ve 24426 sayılı Resmî Gazete’de yayımlanan Eskimiş, Solmuş, Yırtılmış ve Kullanılamayacak Duruma Gelmiş Bayrakların Yok Edilmesi Usul ve Esaslarını Gösterir Yönetmelik hükümleri gereğince ilgili yerlere teslim edilmesinde de birinci fıkra hükmü uygulanır. (3) Birinci ve ikinci fıkralarda belirtilen hallerde kasıt, kusur, ihmal veya tedbirsizlik olup olmadığı araştırılarak sonuçları ayrı bir tutanakta belirtilir ve 5 inci madde hükmüne göre işlem yapılır. (4) Garanti veya sigorta taahhütnamesi kapsamında yenisi ile değiştirilmek üzere yüklenicisine iade edilen taşınırlar Kayıttan Düşme Teklif ve Onay Tutanağına dayanılarak düzenlenecek Taşınır İşlem Fişiyle kayıtlardan çıkarılır ve yenisi kayıtlara alınır. (5) Başkanlık ile yüklenici arasında imzalanan mal alımına ilişkin sözleşmede hüküm bulunması ve fiyat farkı veya ek bir maliyet talep edilmemesi kaydıyla; kullanım süresi dolan veya dolmak üzere olan taşınırlardan daha uzun miadlı olanlarla değiştirilenler, Kayıttan Düşme Teklif ve Onay Tutanağına dayanılarak düzenlenecek Taşınır İşlem Fişiyle kayıtlardan çıkarılır ve yenisi kayıtlara alınır. Hurdaya ayırma nedeniyle çıkış MADDE 27- (1) Ekonomik ömrünü tamamlamış olan veya tamamlamadığı halde teknik ve fiziki nedenlerle kullanılmasında yarar görülmeyerek hizmet dışı bırakılması gerektiği ilgililer veya özel mevzuatı çerçevesinde oluşturulan komisyon tarafından bildirilen taşınırlar, biri işin uzmanı olmak kaydıyla ilgili harcama yetkilisinin belirleyeceği en az üç kişiden oluşan komisyon tarafından değerlendirilir. Yeterli sayı veya nitelikte personel bulunmaması halinde komisyonlar diğer kamu idarelerinden talep edilecek üyelerin katılımıyla oluşturulabilir. (2) Komisyonca yapılan değerlendirme sonucunda hurdaya ayrılması uygun görülmeyen taşınırlar hakkındaki gerekçeli karar harcama yetkilisine bildirilir. (3) Komisyonca hurdaya ayrılmasına karar verilenler için ise Kayıttan Düşme Teklif ve Onay Tutanağı düzenlenir. (4) Hurdaya ayrılmasına karar verilen taşınırlar yetki limitleri dahilinde harcama yetkilisi veya üst yönetici onayı ile kayıtlardan çıkarılır. (5) Hurdaya ayrılmasına karar verilen taşınırların kayıtlardan silinmesinde uygulanacak yetki limitleri, her yıl Ocak ayında Başkanın onayı ile tespit edilir. (6) Birinci fıkraya göre harcama yetkilisince oluşturulacak komisyon tarafından ekonomik değerinin olmadığı veya teknik, sağlık, güvenlik ve benzeri nedenlerle imha edilmesinin şart olduğuna karar verilen taşınırlar, harcama yetkilisinin onayı ile imha edilir. İmha, komisyon veya komisyonun gözetiminde uzman kişiler tarafından yapılır. Bu işleme ilişkin ayrıca bir imha tutanağı düzenlenir. İmha işleminde özel mevzuat hükümleri öncelikle dikkate alınır. (7) Hurdaya ayrılan veya imha edilen taşınırlar Taşınır İşlem Fişi düzenlenerek kayıtlardan çıkarılır. Fişin ekine Kayıttan Düşme Teklif ve Onay Tutanağının bir nüshası bağlanır. (8) Hurdaya ayrılan ve ekonomik değeri olan her türlü maden, malzeme, araç, metal ve gereçler hakkında özel mevzuattaki hükümler saklı kalmak üzere Makine ve Kimya Endüstrisi Kurumu ana statüsü hükümleri uygulanır. Bölünen, birleşen veya kaldırılan harcama birimlerine ait taşınırlar hakkında yapılacak işlemler MADDE 28- (1) Başkanlığın yeniden yapılanması halinde teşkilat yapılarında meydana gelen değişiklikler nedeniyle bölünmesine, birleşmesine veya kaldırılmasına karar verilen harcama birimlerine ait taşınırlar; a) Bölünerek ayrı bir harcama birimi haline gelen birimin kullanımına terk edilmesi halinde, bölünen harcama biriminin kayıtlarına çıkış, yeni oluşan harcama biriminin kayıtlarına giriş, b) Başka bir harcama birimi ile birleşme sonucunda kaldırılan birimin kayıtlarına çıkış, bünyesinde birleşilen birimin kayıtlarına giriş, c) Kaldırılma halinde, kaldırılan harcama biriminin kayıtlarına çıkış, devredilmesi kararlaştırılan harcama biriminin kayıtlarına giriş, kaydedilir. (2) Giriş ve çıkış kayıtları Taşınır İşlem Fişi ile yapılır. Düzenlenen fişlerin birer nüshası, muhasebe birimine gönderilir. Taşınır giriş ve çıkış işlemlerinin muhasebe birimine bildirilmesi MADDE 29- (1) Taşınır kayıt yetkilisi tarafından, Başkanlık muhasebe kayıtlarında ilgili stok hesaplarında izlenen tüketim malzemeleri için yapılan giriş ve çıkış işlemleri üç ayı geçmemek üzere düzenlenen onaylı bir listeyle ve her durumda mali yıl sona ermeden önce muhasebe birimine bildirilir. Maddi duran varlık hesaplarında izlenen taşınırlar için düzenlenen Taşınır İşlem Fişleri ile değer artırıcı harcamalar için düzenlenen Taşınır İşlem Fişlerinin bir nüshası ve taşınırların çıkışları için düzenlenen Taşınır İşlem Fişlerinin bir nüshası düzenleme tarihini izleyen en geç on gün içinde ve her durumda mali yıl sona ermeden önce muhasebe birimine gönderilir. BEŞİNCİ BÖLÜM Başkanlık ve Diğer kamu idareleri Arasında Taşınır Devri Başkanlık ve diğer kamu idareleri arasında taşınır devri MADDE 30- (1) Taşıt ve iş makineleri hariç, kayıtlara alınış tarihi itibarıyla beş yılını tamamlamış ve idarece kullanılmasına ihtiyaç duyulmayan taşınırlar, bu taşınıra ihtiyaç duyan idarelere bedelsiz devredilebilir. Ancak devralacak idare açısından ekonomik olmayan bakım ve onarım masrafı gerektiren dayanıklı taşınırlar devre konu edilemez. (2) Devredilmediği takdirde kullanım imkânı kalmayacak olan veya zorunlu sebeplerle devredilmesi gereken tüketim malzemelerinin devrinde beş yıl şartı aranmaz. (3) Taşıt ve iş makineleri ihtiyaç fazlası taşınır olarak değerlendirilmez ve devredilmez. Ancak, Başkanlıkça ihtiyaç duyulmadığından diğer kamu kurum ve kuruluşlarına bedelsiz devrinde yarar görülen iş makineleri, Millî Savunma Bakanlığının uygun görüşünün alınması suretiyle devredilebilir. Taşıtların devrinde ise Millî Savunma Bakanlığının uygun görüşü ve Hazine ve Maliye Bakanlığının uygun görüşü aranır. ALTINCI BÖLÜM Sayım ve Devir İşlemleri Sayım ve sayım sonrası yapılacak işlemler MADDE 31- (1) Başkanlık taşınırlarının, taşınır kayıt yetkililerinin görevlerinden ayrılmalarında, yılsonlarında ve harcama yetkisinin gerekli gördüğü durum ve zamanlarda sayım yapılır. (2) Taşınır sayımları, harcama yetkilisince, kendisinin veya görevlendireceği bir kişinin başkanlığında taşınır kayıt yetkilisinin de katılımıyla, en az 3 kişiden oluşturulan sayım kurulu tarafından yapılır. Sayım kuruluna ihtiyaca göre uzman alınabilir. (3) Ambar/depolar, sayım hazırlıklarının yapılabilmesi için, sayım kurulunun bildireceği günden sayım sonuna kadar harcama yetkilisi emri ile kapatılabilir. Sayım süresince, hizmetin aksamaması ve bozulabilecek nitelikteki taşınırlar için gerekli tedbirlerin alınması kaydıyla, taşınır giriş ve çıkışları sayım kurulunun talebi üzerine harcama yetkilisince durdurulabilir. Sayım yapılırken gerekli önlemlerin alınması sayım kurulunun görev ve sorumluluğu altındadır. (4) Sayım Kurulu öncelikle, taşınır kayıt yetkilisince ambarda bulunduğu veya ambardan çıktığı halde belgesi düzenlenmediği ve kayıtları yapılmadığı belirtilen taşınırlara ilişkin işlemlerin yaptırılmasını sağlar. Sayım Tutanağının ""Kayıtlara Göre Ambardaki Miktar"" sütunu, defter kayıtları esas alınarak doldurulduktan sonra ambarlardaki taşınırlar fiilen sayılır ve bulunan miktarlar Sayım Tutanağının ""Ambarda Bulunan Miktar"" sütununa kaydedilir. (5) Sayım sonuçları sayım tutanağında gösterilir. Sayım tutanağında; taşınırın adı, kayıtlı miktarı, sayımda bulunan miktar, kayıtlara göre noksan ve fazla bulunan miktarlar ayrı ayrı belirtilir. (6) Ambar sayım işlemleri tamamlandıktan sonra oda, büro, bölüm, geçit, salon, atölye, garaj ve servis gibi ortak kullanım alanlarında bulunan taşınırlar Dayanıklı Taşınırlar Listeleri esas alınarak sayılır ve sayım sonuçları Sayım Tutanağında gösterilir. Kullanım amacıyla kamu görevlilerine taşınır teslim belgesiyle verilmiş olan taşınırlar için, sayım yapılmaksızın Sayım Tutanağının “Kayıtlara Göre Kişilere Verilen Miktar” sütunundaki bilgiler dikkate alınır. (7) Sayımda bulunan miktar ile kayıtlı miktar arasında fark bulunması halinde miktarlarında farklılık bulunan taşınırların sayımı bir kez daha tekrarlanır. Yine farklı çıkarsa bu miktar ""Fazla"" veya ""Noksan"" sütununa kaydedilir. (8) Sayım kurulunca, taşınırların fiili miktarlarının kayıtlı miktarlardan eksik olduğunun tespit edilmesi halinde Kayıttan Düşme Teklif ve Onay Tutanağı ve Taşınır İşlem Fişi; fazla olduğunun tespit edilmesi halinde ise Taşınır İşlem Fişi düzenlettirilerek, defter kayıtlarının sayım sonuçlarıyla uygunluğu sağlanır. (9) Düzenlenen giriş ve çıkış belgelerinin bir örneği, muhasebe kayıtlarının yapılması için muhasebe birimine gönderilir. (10) Kayıtların sayım sonuçlarıyla uygunluğu sağlandıktan sonra sayım kurulu tarafından Taşınır Sayım ve Döküm Cetveli düzenlenir. Cetvel, sayım kurulu ile taşınır kayıt yetkilisi tarafından imzalanır. Bu Cetvel ve eki sayım tutanağı ile sayım sonuçlarına göre düzenlenen giriş ve çıkış belgeleri, taşınır kayıt yetkilisinin yılsonu hesabını oluşturur. Devir işlemleri MADDE 32- (1) Taşınır kayıt yetkilileri, sorumlulukları altındaki ambar/depolarda bulunan taşınırları ve bunlara ilişkin kayıt ve belgeleri yerlerine görevlendirilenlere devretmeden görevlerinden ayrılamaz. Yeni görevlendirilen taşınır kayıt yetkilileri de söz konusu kayıt ve belgeleri aramak ve almak zorundadır. (2) Taşınır ambar/depolarının devri, ambar/depo devir ve teslim tutanağı düzenlenerek yapılır. Kayıtlara göre ambar/depolarda bulunması gereken taşınırlar ile sayımda fiilen bulunan miktarlar, varsa fazla ve noksanlar devir ve teslim tutanağında gösterilir. En az üç nüsha olarak düzenlenen devir ve teslim tutanağının bir nüshası dosyasına konulur, birer nüshası da devredene ve devralana verilir. (3) Oda, büro, bölüm, atölye ve servis gibi ortak kullanım alanlarında bulunan taşınırlar, dayanıklı taşınır listesi düzenlemek ve istek yapan birim yetkilisinin ve/veya varsa ortak kullanım alanı sorumlusunun imzası alınmak suretiyle verilir. (4) Sorumluluğundaki taşınırları ve taşınır işlemlerine ilişkin kayıt ve belgeleri teslim etmeyen veya istifa, hastalık, tutuklanma, ölüm gibi nedenlerle devir ve teslim edemeyen taşınır kayıt yetkililerinin sorumluluğundaki taşınırlar ile dayanağı kayıt ve belgeler, devir kurulu aracılığı ile otuz gün içinde yeni taşınır kayıt yetkilisine devir ve teslim edilir. Devir kurulu, harcama yetkilisi ya da birim amiri tarafından görevlendirilecek bir kişinin başkanlığında ve devralacak personelin de katıldığı en az üç kişiden oluşur. (5) Üç aydan daha kısa süreli ayrılmalarda taşınır işlemleri harcama yetkilisinin belirleyeceği personel tarafından yürütülür. Bu süre harcama yetkilisinin onayı ile altı aya kadar uzatılabilir. YEDİNCİ BÖLÜM Taşınır Mal Hesapları ve Cetvelleri Taşınır mal yönetim hesabı MADDE 33- (1) Taşınır mal yönetim hesabı, kaynakların kullanılması ve yönetilmesi konusunda harcama birimi ve harcama yetkililerine yüklediği sorumluluğun gereği olarak taşınır kayıt ve işlemlerinin usulüne uygun yapılıp yapılmadığının harcama yetkilisi tarafından kontrol ve denetimine esas olmak üzere taşınır kayıt yetkilisi tarafından harcama birimleri itibarıyla hazırlanır ve taşınır kontrol yetkilisince kayıt ve belgeler ile mali tablolara uygunluğu kontrol edilerek imzalanır. Taşınır mal yönetim hesabında; önceki yıldan devredilen, yılı içinde giren, çıkan ve ertesi yıla devredilen taşınırlar ile yılsonu sayımında bulunan fazla ve noksanlar gösterilir. (2) Taşınır mal yönetim hesabı aşağıdaki cetvellerden oluşur: a) Yılsonu sayımına ilişkin Sayım Tutanağı. b) Taşınır Sayım ve Döküm Cetveli. c) Harcama Birimi Taşınır Mal Yönetim Hesabı Cetveli. ç) Yılsonu itibarıyla en son düzenlenen Taşınır İşlem Fişinin sıra numarasını gösterir tutanak. (3) Taşınır mal yönetim hesabı, taşınır kayıt yetkililerince aşağıdaki şekilde hazırlanır: a) Sayım Kurulu tarafından onaylanan Taşınır Sayım ve Döküm Cetveline dayanılarak ilgisine göre Harcama Birimi Taşınır Mal Yönetim Hesabı Cetveli düzenlenir. b) (a) bendine göre düzenlenen ve taşınır kontrol yetkilisi tarafından da imzalanan cetveller muhasebe kayıtlarına uygunluğu yönünden kontrol edilerek onaylanmak üzere muhasebe yetkilisine gönderilir. Taşınır işlemleri ile muhasebe işlemleri elektronik ortamda ilişkilendirilerek yürütülen sistemlerde onaylama işlemi, sistem üzerinden elektronik ortamda da yapılabilir. c) Muhasebe yetkilisince muhasebe kayıtlarına uygunluğu onaylanan cetvellerin ekine Taşınır Sayım ve Döküm Cetveli ile varsa sayımda noksan ve/veya fazla bulunanların çıkış ve/veya girişine ilişkin Taşınır İşlem Fişleri eklenir ve bir dosya halinde harcama yetkilisine sunulur. ç) Taşınır mal yönetim hesabı; harcama yetkilisince, taşınır kayıt ve işlemlerinin usulüne uygun yapıldığı anlaşıldıktan, Harcama Birimi Taşınır Mal Yönetim Hesabı Cetvelinin Taşınır Sayım ve Döküm Cetveline uygunluğu görüldükten sonra onaylanır. Yetkili mercilerce istenildiğinde ibraz edilmek veya gönderilmek üzere harcama biriminde muhafaza edilir. İdare taşınır mal yönetimi ayrıntılı hesap cetveli ile icmal cetveli MADDE 34- (1) Merkezdeki taşınır konsolide görevlilerince; merkez ve taşra harcama birimleri itibarıyla düzenlenen harcama birimi taşınır mal yönetim hesabı cetvelleri öncelikle I inci düzey detay kodu itibarıyla ayrı ayrı birleştirilmek suretiyle İdare Taşınır Mal Yönetimi Ayrıntılı Hesap Cetveli, taşınır hesap grupları itibarıyla birleştirilmek suretiyle de İdare Taşınır Mal Yönetim Hesabı İcmal Cetveli hazırlanır. (2) İdare Taşınır Mal Yönetimi Ayrıntılı Hesap Cetveli ile İdare Taşınır Mal Yönetim Hesabı İcmal Cetvelinin ilgililerce imzalanmış nüshası idarenin kesin hesabına eklenir. SEKİZİNCİ BÖLÜM Numaralandırma ve Kod Sistemi Dayanıklı taşınırların numaralandırılması MADDE 35- (1) Giriş kaydı yapılan dayanıklı taşınırlara, taşınır kayıt yetkilisi tarafından bir varlık (sicil) numarası verilir. Bu numara yazma, kazıma, damga vurma veya etiket yapıştırmak suretiyle taşınırın üzerinde kalıcı olacak şekilde belirtilir. Fiziki veya kullanım özellikleri nedeniyle numaralandırılması mümkün olmayan taşınırlara bu işlem uygulanmaz. (2) Sicil numarası dört grup rakamdan oluşur. Birinci grup rakam, taşınırın Dayanıklı Taşınırlar Defterinde ayrıntılı izlenmek üzere kaydedildiği taşınır kodundan; ikinci grup rakam, taşınırın giriş kaydedildiği yılın son iki rakamından; üçüncü grup rakam taşınırın bulunduğu ünite kodu; dördüncü grup rakam ise taşınıra verilen giriş sıra numarasından oluşur. Taşınır kodları ve detaylı hesap planı MADDE 36- (1) Taşınırın Hazine ve Maliye Bakanlığınca belirlenen düzey detay kodundan sonraki detay kodları, Başkanlıkça ölçü birimi esas alınarak belirlenir. (2) Başkanlığın muhasebe detaylı hesap planları, Yönetmeliğin Ek-1’inde yer alan Taşınır Kod Listesine uygun olarak belirlenir. Harcama birimi ve ambar/depoların kodlanması MADDE 37- (1) Başkanlık harcama birimlerine ve bunlara bağlı ambar/depolara aşağıdaki esaslara göre birer kod numarası verilir. a) Harcama birimlerine iki grup ve on bir rakamdan oluşan kod verilir. Birinci grup (00.00.00.00) sekiz karakterden oluşur ve idarenin analitik bütçe uygulamasına ilişkin kurumsal sınıflandırmadaki düzeylerini gösterir. İkinci grup (000) üç karakterden oluşur ve o ilçe, il, bölge veya merkezdeki harcama birimi sayısını gösterir. b) Harcama birimlerinin bünyesinde bulunan ambar/depolara harcama yetkililerince bir düzeyli ve iki karakterden oluşan kod verilir. Bu kod aynı harcama birimine bağlı ambar/depoların sayısını gösterir. Ambar/depo, bağlı olduğu harcama birimi koduyla birlikte tanımlanır. (2) Taşınır işlemleri nedeniyle düzenlenen belge ve cetvellerde bu stok, kod ve sicil numaraları kullanılır. DOKUZUNCU BÖLÜM Çeşitli ve Son Hükümler Yetki MADDE 38- (1) Başkanlık; a) Taşınırların takibine ilişkin olarak barkod sistemini uygulatmaya ve buna ilişkin usul ve esasları belirlemeye, b) Taşınır mal yönetim hesabının elektronik ortamda alınmasına ilişkin düzenlemeleri yapmaya, c) Taşınır kayıt ve işlemlerin Başkanlıkça uygulanan ve yönetilen merkezi bilişim ve yönetim sistemleri üzerinden yaptırmaya, bilişim sistemleri üzerinden taşınır işlemlerine ilişkin bilgileri entegrasyon suretiyle almaya, bunlara ilişkin usul ve esasları belirlemeye, ç) Tüketim malzemelerinin çıkışına esas olmak üzere taşınır II nci düzey detay kodu bazında düzenlenen onaylı listelerin muhasebe birimine gönderilmesinde uygulanacak sürelerde değişiklik yapmaya, d) Harcama yetkililerinin onayı ile harcama birimleri ve diğer kamu idarelerine devredilecek taşınırlar ile satışı yapılacaklar için tutar belirlemeye, yetkilidir. Örnekler MADDE 39- (1) Bu Yönetmelikte yer alan defter, belge ve cetveller Ek-2’de örneklendirilmiştir. Yürürlükten kaldırılan yönetmelik MADDE 40- (1) 8/2/2013 tarihli ve 28553 sayılı Resmî Gazete’de yayımlanan Millî Savunma Bakanlığı Akaryakıt İkmal ve NATO POL Tesisleri İşletme Başkanlığı Taşınır Mal Yönetmeliği yürürlükten kaldırılmıştır. Yönetmeliğin uygulanmasında sorumluluk MADDE 41- (1) Bu Yönetmeliğin uygulanmasından doğacak tereddütleri gidermeye Akaryakıt İkmal ve NATO POL Tesisleri İşletme Başkanlığı yetkilidir. Yürürlük MADDE 42- (1) Bu Yönetmelik yayımı tarihinde yürürlüğe girer. Yürütme MADDE 43- (1) Bu Yönetmelik hükümlerini Millî Savunma Bakanlığı Akaryakıt İkmal ve NATO POL Tesisleri İşletme Başkanı yürütür.   Ekleri için tıklayınız. "
"ÇOCUK TESLİMİ VE ÇOCUKLA KİŞİSEL İLİŞKİ KURULMASINA İLİŞKİN İLAM VE TEDBİR KARARLARININ YERİNE GETİRİLMESİNE DAİR YÖNETMELİK   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı, aile mahkemeleri tarafından verilen çocuk teslimi ve çocukla kişisel ilişki kurulmasına ilişkin ilam ve tedbir kararlarının yerine getirilmesine dair görev, yetki ve sorumluluklar ile buna ilişkin usul ve esasları belirlemektir. Kapsam MADDE 2- (1) Bu Yönetmelik, aile mahkemeleri tarafından verilen çocuk teslimi ve çocukla kişisel ilişki kurulmasına ilişkin ilam ve tedbir kararlarının yerine getirilmesi sürecinde görevli ve yetkili birimler ile buna dair görev ve sorumluluklar, teslim mekânlarının oluşturulması, ilam veya tedbir kararlarının yerine getirilme usulü, şikâyet ve itiraz, diğer kurumlar ile iş birliği, eğitim ve denetim ile hizmetin izlenmesine dair usul ve esasları kapsar. Dayanak MADDE 3- (1) Bu Yönetmelik, 3/7/2005 tarihli ve 5395 sayılı Çocuk Koruma Kanununun 41/İ maddesine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Bakanlık: Adalet Bakanlığını, b) Başkanlık: Adalet Bakanlığı Adli Destek ve Mağdur Hizmetleri Dairesi Başkanlığını, c) Başsavcılık: Adli destek ve mağdur hizmetleri müdürlüğünün gözetimi ve denetimi altında bulunduğu ilgili Cumhuriyet başsavcılığını, ç) Çocuk: Daha erken yaşta ergin olma durumu hariç on sekiz yaşını doldurmamış kişiyi, d) Çocuk teslimi: Velayete ilişkin verilen ilam veya tedbir kararına istinaden süreklilik arz etmeyen, çocuğun yükümlüden alınarak hak sahibine verilmesi sürecini, e) Diğer personel: Adli destek ve mağdur hizmetleri müdürlükleri bünyesinde müdür, müdür yardımcısı, psikolog, pedagog ve sosyal çalışmacı dışındaki çalışanları, f) Hak sahibi: Çocuk teslimi işlemlerinde velayet kendisine verilen kişiyi, kişisel ilişki kurulması işlemlerinde ise velayeti altında bulunmayan veya kendisine bırakılmayan çocukla arasında kişisel ilişki kurulan kişiyi, g) Kişisel ilişki: İlam veya tedbir kararına istinaden velayeti altında bulunmayan veya kendisine bırakılmayan anne ve babanın ya da diğer kişilerin çocukla sınırlı bir süre görüşmesi veya birlikte kalması sürecini, ğ) Kolluk: Emniyet Genel Müdürlüğü, Jandarma Genel Komutanlığı ve Sahil Güvenlik Komutanlığı teşkilatında, emniyet ve asayiş ile kamu düzeninin korunmasını sağlamak için kanunların ve kanunlara dayanarak yetkili makamların verdiği görevleri yerine getiren personel ve görevlileri, h) Müdür: Adli destek ve mağdur hizmetleri müdürünü, ı) Müdürlük: Adli destek ve mağdur hizmetleri müdürlüğünü, i) Müdür yardımcısı: Adli destek ve mağdur hizmetleri müdür yardımcısını, j) Öğretmen: Kamu kurum ve kuruluşlarında çalışan öğretmenleri, k) Teslim mekânı: Çocuk teslimi ve çocukla kişisel ilişki kurulmasına dair ilam ve tedbir kararlarının yerine getirildiği çocuk dostu olarak düzenlenen ortamları, l) UYAP: Adalet hizmetlerinin elektronik ortamda yürütülmesi amacıyla oluşturulan bilişim sistemini, m) Uzman: Adli destek ve mağdur hizmetleri müdürlükleri bünyesinde psikolog, pedagog ve sosyal çalışmacı olarak çalışanlar ile müdürlüğün talebi üzerine valilikler tarafından hazırlanan listede bulunan kamu kurum ve kuruluşlarında görevli psikolog, pedagog, sosyal çalışmacı, çocuk gelişimci ve rehber öğretmenleri, n) Yükümlü: Çocuk teslimi veya çocukla kişisel ilişki kurulmasına dair ilam veya tedbir kararı gereğince çocuğu teslim etmesi gereken kişiyi, ifade eder. İKİNCİ BÖLÜM Temel İlkeler Temel ilkeler MADDE 5- (1) Çocuk, anne ve babası ile anne ve babası da çocukla düzenli şekilde görüşme hakkına sahiptir. (2) Olağanüstü hâllerin bulunması durumunda çocuğun menfaatine uygun düştüğü ölçüde mahkeme tarafından anne ve babası dışında bulunan kişiler ile çocuk arasında kişisel ilişki kurulabilir. (3) Kişisel ilişki, sadece çocuğun üstün yararının gerektirmesi hâlinde mahkeme tarafından kısıtlanabilir veya engellenebilir. (4) Hak sahibi ile kişisel ilişkinin doğrudan yürütülmesinin çocuğun üstün yararına aykırı olması nedeniyle mahkeme tarafından bu hususta karar verilmiş olması hâlinde üçüncü kişi veya uzman gözetimi altında çocukla kişisel ilişki kurulabilir. (5) Çocuk teslimi ve çocukla kişisel ilişki öncelikle taraflar arasında gönüllülüğe dayalı olarak yerine getirilir. (6) Çocuk teslimi ve çocukla kişisel ilişki kurulması sürecinde zorunlu hâller dışında iş ve işlemler taraflar yüz yüze getirilmeden gerçekleştirilir. (7) Bu Yönetmelik kapsamında yer alan hizmetlerin yerine getirilmesinde görev alanlar; a) Eşitlik, insan onuruna saygı, dürüstlük, mahremiyet ilkelerine uygun davranır ve çocuğun üstün yararını dikkate alır. b) Çocuğun sağlık ve esenliğini gözetir. c) Çocuğun örselenmesini engelleyecek tedbirleri alır. ç) Çocuk, yükümlü veya hak sahibine yönelik; cinsiyet, yaş, engellilik, ırk, toplumsal sınıf, dil, din, siyasi görüş veya diğer sebeplerle ayrımcılık yapamaz, onur kırıcı söylem ve davranışlarda bulunamaz. d) Çocuğun yaş ve gelişim düzeyine uygun davranır. e) Yazılı veya sözlü iletişimde teknik tabirlerden ziyade yalın ve açık bir dil kullanır. f) Meslek etiğine ve tarafsızlığa gölge düşürecek tutum ve davranışlarda bulunamaz. g) İlam veya tedbir kararlarının yerine getirilmesi sırasında elde edilen kişisel veriler ve bilgilerin, düzenlenen tutanak ve raporların gizliliğini korur. Bu veriler ve bilgileri ilgili mevzuatın zorunlu kıldığı hâller dışında hiçbir kurum ve kişiyle paylaşamaz. ğ) İş ve işlemlerin, kamu kurum ve kuruluşları ile müdürlük arasında etkin iş birliğiyle yürütülmesini sağlar. Çocuğun üstün yararı MADDE 6- (1) Çocuk teslimi ve çocukla kişisel ilişki kurulmasına ilişkin ilam ve tedbir kararlarının yerine getirilmesinde çocuğun üstün yararı esas alınır. (2) Bu iş ve işlemlerde uzman veya öğretmen, çocuğun duygu durumunun gözetilmesi ve olası çatışmalardan mümkün olduğunca uzak tutulması amacıyla mesleki müdahalelerde bulunur. (3) Çocuklar yapılacak iş ve işlemler hakkında gelişim düzeylerine uygun şekilde bilgilendirilir. (4) Çocukların örselenmesine neden olabilecek eylemlerin önlenmesi amacıyla gerekli tedbirler alınır. (5) Hak sahibi ve yükümlü, çocuğun üstün yararı ilkesine uygun davranır. (6) Çocuk ile hak sahibi ya da yükümlünün menfaatlerinin çatışması hâlinde çocuğun üstün yararına öncelik tanınır. (7) Çocuğun yaşı ve gelişim düzeyi göz önünde bulundurularak, çocuğun kendisini ilgilendiren konularda görüş oluşturma ve bu görüşleri serbestçe ifade etme hakkı gözetilir. Tedbir kararının varlığı hâlinde yapılacak işlemler MADDE 7- (1) Hak sahibi veya yükümlü hakkında 8/3/2012 tarihli ve 6284 sayılı Ailenin Korunması ve Kadına Karşı Şiddetin Önlenmesine Dair Kanun uyarınca gizlilik kararı ya da başka bir tedbire karar verilmesi hâlinde çocuk teslimi veya çocukla kişisel ilişki kurulması işlemleri bu kararlar dikkate alınarak yerine getirilir. (2) 6284 sayılı Kanun uyarınca bir gizlilik kararı bulunması hâlinde; ilgililerin dosya inceleme talepleri dosyadaki adres, iletişim ve kimlik bilgileri ile gizli tutulmasına karar verilen diğer bilgi ve belgelerin gizliliğinin sağlanmasına yönelik gerekli tedbirler alınmak suretiyle karşılanır. Başvuru ve iş birliği MADDE 8- (1) Yükümlü tarafından ilam veya tedbir kararı rıza ile yerine getirilmediği takdirde; hak sahibinin, bu Yönetmelikteki hizmet ve desteklerden faydalanabilmesi için müdürlüğe başvurması ve iş birliği içerisinde hareket etmesi gerekir. Bildirimde bulunulması MADDE 9- (1) Uzman veya öğretmen tarafından çocuk teslimi ve çocukla kişisel ilişki kurulmasına ilişkin iş ve işlemler yürütülürken koruyucu ve destekleyici tedbir uygulanması gerektiği yönünde bir kanaate varılması hâlinde durum aile ve sosyal hizmetler il müdürlüğüne bildirilir. ÜÇÜNCÜ BÖLÜM Görevli Birim ve Yetkili Müdürlük Görevli birim MADDE 10- (1) Çocuk teslimi veya çocukla kişisel ilişki kurulmasına dair aile mahkemelerince verilen ilam veya tedbir kararları, çocuğun üstün yararı esas alınarak Bakanlıkça kurulan müdürlüklerce yerine getirilir. (2) Müdürlük bulunmayan yerlerde bu görevler, Bakanlıkça belirlenen hukuk mahkemeleri yazı işleri müdürlüğü tarafından yerine getirilir. Yetkili müdürlük MADDE 11- (1) Çocuk teslimi veya çocukla kişisel ilişki kurulmasına dair ilam ve tedbir kararları çocuğun yerleşim yeri müdürlüğünce yerine getirilir. (2) Türkiye’de yerleşim yeri bulunmayan çocuklar bakımından çocuğun Türkiye’de bulunduğu yerdeki müdürlük yetkilidir. DÖRDÜNCÜ BÖLÜM Müdürlüklerin Görevleri ile Çalışma Usul ve Esasları Müdürlüklerde görevli personel MADDE 12- (1) Bakanlıkça müdürlüklerde; müdür, yeteri kadar müdür yardımcısı, psikolog, pedagog ve sosyal çalışmacı ile diğer personel görevlendirilir. İlam ve tedbir kararlarının yerine getirilmesi MADDE 13- (1) İlam ve tedbir kararları müdürlükçe görevlendirilen uzmanlar tarafından yerine getirilir. (2) Uzman sayısının yeterli olmadığı yerlerde ise ilam ve tedbir kararları öğretmen marifetiyle yerine getirilir. (3) Müdür ve müdür yardımcısının psikolog, pedagog veya sosyal çalışmacı olması durumunda ilam ve tedbir kararları bu kişiler tarafından da yerine getirilebilir. Müdürün görevleri MADDE 14- (1) Müdürün çocuk teslimi ve çocukla kişisel ilişki kurulması işlemlerine ilişkin görevleri şunlardır: a) Bu iş ve işlemlerde görev alan uzman ve öğretmenlere dosya tevzi etmek. b) 42 nci madde uyarınca uzman veya öğretmenler tarafından yapılan bildirim üzerine dosyayı işlemden kaldırmak ve teslim emrinin hükümsüz hâle gelmesine karar vermek. c) Çocuğun yerleşim yerinin başka bir müdürlüğün yetki alanına girecek şekilde değişmesi hâlinde dosyanın kapatılarak ilgili yer müdürlüğüne gönderilmesini sağlamak. ç) Tebligat işlemlerinin gecikmeksizin yapılmasını sağlamak. d) İş ve işlemlerin aksatılmadan yürütülmesini temin etmek üzere müdür yardımcısı, uzman, öğretmen ve diğer personelin iş birliği içerisinde etkili ve verimli bir şekilde çalışmalarını sağlamak. e) Valilikler tarafından oluşturulan listede yer alan uzman ve öğretmenlerin görev yapacakları yer ve tarihleri belirlemek. f) Teslim mekânlarının çocuğun üstün yararına uygun şekilde işleyişine ilişkin gerekli tedbirlerin alınması hususunda ilgili kurum ve kuruluşlarla koordinasyonu sağlamak. g) Teslim mekânlarıyla ilgili personel, donanım ve diğer ihtiyaçları belirleyerek ilgili kurum ve kuruluşlara iletilmek üzere başsavcılığa sunmak. ğ) Güvenlikle ilgili gecikmeksizin kolluk birimleriyle irtibat kurarak önlem alınmasını talep etmek, gerekmesi hâlinde durumu derhâl başsavcılığa bildirmek. h) Yapılan çalışmalar, karşılaşılan sorunlar ve tespit edilen ihtiyaçlar konusunda Başkanlığı bilgilendirmek. ı) Mevzuatla veya Başkanlıkça verilen diğer görevleri yapmak. Müdür yardımcısının görevleri MADDE 15- (1) Müdür yardımcısının çocuk teslimi ve çocukla kişisel ilişki kurulması işlemlerine ilişkin görevleri şunlardır: a) Müdüre ait görevlerin yürütülmesinde müdüre yardımcı olmak. b) Müdür tarafından iş bölümünde belirtilmiş olması hâlinde çocuk teslimi ve çocukla kişisel ilişki kurulmasına dair ilam veya tedbir kararlarının yerine getirilmesine ilişkin iş ve işlemleri izlemek, denetlemek ve sonuçlarını değerlendirmek. c) Çocuk teslimine ilişkin iş ve işlemlerin yerine getirilmesine yönelik gerekli koordinasyonu sağlamak. ç) Mevzuatla veya müdür tarafından verilen diğer görevleri yapmak. Hak sahibi ve yükümlü ile iletişime ilişkin görevler MADDE 16- (1) Müdür tarafından hak sahibi ve yükümlü ile iletişime geçmek üzere müdürlükte görevli uzmanlar arasından yeteri kadar psikolog, pedagog ve sosyal çalışmacı görevlendirilir. (2) Psikolog, pedagog ve sosyal çalışmacılar tarafından aşağıdaki görevler yerine getirilir: a) Hak sahibinin, ilam veya tedbir kararının yerine getirilmesi için müdürlüğe başvurması hâlinde teslim sürecine ilişkin bilgilendirme yapmak. b) Her türlü iletişim vasıtası ile yükümlüyle irtibata geçerek çocukla kişisel ilişki kurulmasına dair ilam veya tedbir kararında belirtilen gün ve saatte, çocuk teslimlerinde ise müdürlük tarafından belirlenen gün ve saatte, teslim mekânı olarak bildirilen yere çocuğun getirilmesini yükümlüye derhâl bildirmek, çocuğu getirmediği takdirde karşılaşabileceği hususlar ve yaptırımlar ile ilgili bilgi vererek tutanağa bağlamak. c) Yükümlüyle irtibat kurulamaması hâlinde iletişime geçilememe nedenini tutanağa bağlamak. ç) Yükümlüyle irtibat kurulamaması veya yükümlünün çocuğu getirmeyeceğini beyan etmesi yahut çocuğu belirlenen yere getirmemesi hâlinde derhâl yükümlüye çocuğun teslimine veya çocukla kişisel ilişki kurulmasına dair bir teslim emri gönderilmesini sağlamak.  d) Yükümlü veya hak sahibi tarafından çocuğun yerleşim yerinin başka bir müdürlüğün yetki alanına girecek şekilde değiştiğinin bildirilmesi hâlinde dosyanın kapatılarak ilgili yer müdürlüğüne gönderilmesi için müdüre bildirimde bulunmak. (3) İkinci fıkra kapsamındaki görevler müdürlüğün bulunmadığı yerlerde, Bakanlıkça görevlendirilen hukuk mahkemesi yazı işleri müdürü ya da görevlendireceği diğer personel tarafından yerine getirilir. Uzman ve öğretmenlerin görevleri MADDE 17- (1) Çocuk teslimi ve çocukla kişisel ilişki kurulması işlemlerinde görev alan uzman ve öğretmenlerin görevleri şunlardır: a) Yükümlünün çocuğu teslim mekânına getirmesi hâlinde çocuğun hak sahibine teslim edilmesine yönelik işlemleri gerçekleştirmek. b) İşlem öncesinde hak sahibi ve yükümlü ile ayrı ayrı görüşerek sürece ilişkin bilgilendirme yapmak. c) Çocuğu bu sürece hazırlamak, kaygı düzeyini düşürmek amacıyla çocukla görüşme yapmak. ç) Çocuğun örselenmesine neden olabilecek durumların tespiti hâlinde ilgili mevzuat ve mesleki sınırlar çerçevesinde gerekli önlemleri almak. d) Yükümlünün çocuk teslimine ilişkin ilam veya tedbir kararına dair emrin gereğini yerine getirmediği durumlarda, çocuğun bulunduğu adrese gidilerek alınan çocuğu hak sahibine teslim etmek. e) Çocuk teslimi veya kişisel ilişki sürecinde çocuğun yerleşim yerinin değişmesi nedeniyle başka bir müdürlüğün yetki alanına girdiğinin öğrenilmesi hâlinde dosyanın kapatılarak ilgili yer müdürlüğüne gönderilmesi için müdüre bildirimde bulunmak. f) Mevzuatla verilen diğer görevleri yerine getirmek. Diğer personelin görevleri MADDE 18- (1) Çocuk teslimi ve çocukla kişisel ilişki kurulması işlemlerinde görev alan diğer personelin ilgisine göre görevleri şunlardır: a) İlam veya tedbir kararlarının yerine getirilmesi amacıyla müdürlüğe müracaat eden hak sahibinin başvurusunu alarak dosya açmak ve tevzi edilmek üzere dosyayı müdüre sunmak. b) Başvuru esnasında hak sahibinden; kendi adres ve iletişim bilgilerini, bilinmesi hâlinde yükümlünün en son adres ve iletişim bilgilerini ve kişisel ilişki sürecinin geçirileceği adres bilgilerini alarak tutanağa bağlamak. c) Uzmanın veya öğretmenin isteği üzerine 11/2/1959 tarihli ve 7201 sayılı Tebligat Kanunu uyarınca yükümlüye teslim emrinin tebliğine ilişkin tebligat işlemlerini yapmak. ç) Çocuğun yerleşim yerinin değişmesi hâlinde dosyadaki teslim emri kapsamında teslimin gerçekleştirileceği yeni yeri bildirmek amacıyla 7201 sayılı Kanun uyarınca yükümlüye çıkarılacak tebligat işlemlerini yapmak. d) Dosyanın işlemden kaldırılmasına ve teslim emrinin hükümsüz hâle gelmesine dair verilen kararı hak sahibi ve yükümlüye bildirmek amacıyla çıkarılacak tebligat işlemlerini yapmak. e) Müdürün yaptığı iş bölümüne uygun olarak ihtiyaç duyulması hâlinde teslim işlemlerinin yapılacağı günlerde teslim için belirlenen mekânda bulunmak. f) Mevzuatla ya da müdür veya müdür yardımcısı tarafından verilen diğer görevleri yapmak. Uzman ve öğretmen listesi oluşturulması MADDE 19- (1) Çocuk teslimi veya çocukla kişisel ilişki kurulmasına dair ilam veya tedbir kararlarının yerine getirilmesi için müdürlüğün başsavcılık aracılığıyla talebi üzerine valilikler tarafından kamu kurum ve kuruluşlarında görevli psikolog, pedagog, sosyal çalışmacı, çocuk gelişimci ve rehber öğretmen gibi uzmanların yer aldığı bir liste oluşturulur. Uzmanların yeterli sayıda olmaması hâlinde öğretmenler de listeye dâhil edilir. BEŞİNCİ BÖLÜM Teslim Mekânları ile Diğer İhtiyaçların Karşılanması Teslim mekânları MADDE 20- (1) Çocuk teslimi ve çocukla kişisel ilişki kurulmasına dair ilam veya tedbir kararlarının yerine getirilmesine ilişkin işlemler müdürlükçe belirlenen teslim mekânlarında gerçekleştirilir. (2) Teslim mekânlarının belirlenmesinde çocuğun üstün yararı uyarınca fiziksel ve ruhsal gelişimine uygun yerlerin seçilmesine özen gösterilir. (3) Çocuk teslimi ve kişisel ilişki kurulmasına dair işlemlerin yerine getirilmesi sürecinde teslim mekânları ile yakın çevresinde meydana gelebilecek olayların önlenebilmesi için teslim mekânının güvenlik unsurunun bulunmaması veya yeterli olmaması hâlinde kolluk görevlileri tarafından gerekli tedbirler alınır. Teslim mekânlarının oluşturulması MADDE 21- (1) Müdürlüğün başsavcılık aracılığıyla talebi üzerine, il ve ilçelerde kamu kurum ve kuruluşları ile belediyelerin çocuk teslimine elverişli yerlerinden, ilgisine göre valilikler veya belediyeler tarafından yeterli sayıda teslim mekânı belirlenir, yoksa oluşturulur. Teslim mekânlarının genel standartları MADDE 22- (1) Teslim mekânlarında, mümkün olduğu ölçüde aşağıdaki genel standartlar sağlanır: a) Çocuklar ile hak sahibi ve yükümlülerin kolay ulaşımları ve güvenlikleri açısından o yerleşim yerinin uygun bölgelerinde belirlenmesi veya oluşturulması. b) Binanın kolay ulaşılabilir bir bölümünde, engelli bireylerin erişimine ve kartlı geçişe imkân tanıyacak şekilde ayrı bir kapıdan giriş imkânı sağlanması. c) Her bir odanın en az yirmi dört metre kare büyüklüğünde, aydınlık ve ferah olması. ç) Çocuğun kaliteli zaman geçirmesine yarayacak oyuncak, boyama kiti, kâğıt-kalem, hikâye kitabı gibi materyallerin bulundurulması. d) Teslim sürecini kayda alacak şekilde teslim mekânının güvenlik kamera sistemi ile izlenebilmesi için gerekli teknik donanımın sağlanması. (2) Birinci fıkrada belirtilen genel standartların yanı sıra Bakanlıkça belirlenen diğer standartlara da uyulur. Araç temini MADDE 23- (1) Çocuk teslimi veya çocukla kişisel ilişki kurulmasına dair ilam veya tedbir kararlarının yerine getirilmesinde kullanılmak üzere müdürlüğün başsavcılık aracılığıyla talebi üzerine valilikler ve belediyeler tarafından araç tahsis edilir. (2) Tahsis edilen araç, temin edildiği kurum ya da belediye tarafından kullanıma hazır şekilde bulundurulur. Ayrıca yakıt ve bakım gibi masrafları karşılanarak şoför görevlendirilir. Kamu kurumlarının destek sağlaması MADDE 24- (1) Teslim mekânlarının belirlenmesi, oluşturulması, tefrişi, güvenliği, ısınması, temizliğinin sağlanması ve teslim hizmetlerinin sunumunda kamu kurum ve kuruluşları ile belediyeler, müdürlüğe her türlü desteği sağlamakla yükümlüdür. (2) Birinci fıkrada belirtilen ve ihtiyaç duyulan desteklerin sağlanması hususu müdürlükçe başsavcılık aracılığıyla yazılı olarak ilgili kamu kurum ve kuruluşu veya belediyeden talep edilir. ALTINCI BÖLÜM Çocuk Teslimi İlam veya tedbir kararlarının yerine getirilme süreci MADDE 25- (1) Çocuk teslimine ilişkin ilam veya tedbir kararları yükümlüsü tarafından rızasıyla yerine getirilmediği takdirde hak sahibi, ilam veya tedbir kararının yerine getirilmesi için müdürlüğe başvurabilir. Başvuru esnasında çocuk teslimine ilişkin ilam veya tedbir kararının müdürlüğe ibrazı zorunludur. (2) Başvuru esnasında hak sahibi müdürlük tarafından kendisi ile hangi iletişim vasıtasıyla irtibat kurulabileceğini müdürlüğe bildirir, bu husus tutanak altına alınır. (3) İbraz edilen ilam veya tedbir kararının müdürlükçe teyidi yapıldıktan sonra müdürlük tarafından her türlü iletişim vasıtası ile yükümlüyle irtibata geçilir. Müdürlük, belirlenen gün ve saatte hak sahibine teslim edilmek üzere çocuğun belirlenen yere getirilmesini yükümlüye derhâl bildirir ve bu bildirimin yapıldığı veya yükümlüyle irtibat kurulamadığı hususları tutanak altına alınır. (4) Teslim gün, saat ve yerinin belirlenmesinde çocuğun üstün yararı gözetilir ve mümkün olduğunca tarafların görüşü de dikkate alınır. (5) Yükümlüyle irtibat kurulamaz veya yükümlü çocuğu getirmeyeceğini beyan ederse yahut yükümlü çocuğu belirlenen yere getirmezse müdürlükçe derhâl yükümlüye, çocuğun teslimine dair teslim emri tebliğ edilir. (6) Hak sahibi veya yükümlünün ceza infaz kurumunda hükümlü veya tutuklu olarak bulunması hâlinde işlemler ceza infaz kurumu aracılığı ile gerçekleştirilir. (7) Hak sahibinin ilam veya tedbir kararının yerine getirilmesi için çocuğun yerleşim yeri dışındaki bir müdürlüğe başvurması hâlinde bu müdürlük tarafından başvuruya esas olan ilam veya tedbir kararının ibrazı istenir.  Hak sahibinin adres ve iletişim bilgileri ile bilinmesi hâlinde yükümlünün en son adres ve iletişim bilgilerinin bildirilmesi istenerek bu husus tutanak altına alınır. İbraz edilen ilam veya tedbir kararı ile tutulan tutanak dosyaya eklenir ve derhâl çocuğun yerleşim yeri müdürlüğüne gönderilir. Teslim emrinde yer alması gereken hususlar MADDE 26- (1) Yükümlüye gönderilen teslim emrinde yer alacak hususlar şunlardır: a) Müdürlük tarafından belirlenen gün ve saatte çocuğu emirde belirtilen yere getirmek zorunda olduğu. b) Çocuğu emirde belirtilen yere getirmesine engel teşkil edecek derecede haklı bir mazereti varsa teslim gününden önce müdürlüğe bildirimde bulunarak çocuğun müdürlükçe alınmasını talep etmesi gerektiği. c) Çocuğu getirmez veya haklı mazereti nedeniyle müdürlükçe alınmasını talep etmezse, çocuğun, uzman veya öğretmen marifetiyle gerekirse kolluktan yardım alınarak ve zor kullanılmak suretiyle teslim alınacağı. ç) Emrin gereğinin yerine getirilmemesi hâlinde disiplin hapsiyle cezalandırılacağı. d) Müdürlükçe yapılan iş ve işlemlere karşı, öğrenme veya tebliğ tarihinden itibaren bir hafta içinde, işlemi yapan müdürlüğün bulunduğu yer aile mahkemesine şikâyette bulunabileceği. Çocuğun teslim edilmesi MADDE 27- (1) Müdürlüğün belirlediği yere yükümlü tarafından getirilen çocuk hak sahibine teslim edilir. (2) Yükümlü, emrin gereğini yerine getirmezse görevli uzman veya öğretmen tarafından çocuğun bulunduğu adrese gidilerek alınan çocuk hak sahibine teslim edilir. (3) Mahkemece çocuk teslimine dair ilam veya tedbir kararı verildikten sonra hak sahibinin hükümlü veya tutuklu olarak ceza infaz kurumuna girmiş olması durumunda, talep üzerine mahkeme tarafından bu hususta yeni bir karar verilmesi hâlinde çocuk hak sahibine teslim edilmek üzere kararda belirtilen kişiye teslim edilir. (4) Çocuğun örselenmesine neden olabilecek durumların önlenmesi amacıyla gerekmesi hâlinde ilgili uzman veya öğretmen tarafından, teslim işlemi öncesinde hak sahibi, yükümlü ve çocukla görüşme yapılır. (5) Müdürlükçe çocuğun teslim edildiği, çocuğa ulaşılamadığı ve yükümlünün emrin gereğini yerine getirmediği gibi hususlar tutanak altına alınır. Haklı mazeret nedeniyle çocuğun müdürlükçe alınması MADDE 28- (1) Yükümlü tarafından, haklı mazereti bulunduğu gerekçesiyle çocuğun müdürlükçe alınmasının talep edilmesi hâlinde mazerete ilişkin varsa ilgili bilgi ve belgeler müdürlüğe iletilir. (2) Müdürlükçe mazeretin haklı olduğunun anlaşılması hâlinde çocuğun üstün yararı uyarınca, gerektiğinde hak sahibi de hazır bulundurulmak suretiyle çocuk, yükümlüden alınarak hak sahibine teslim edilir. Yükümlünün haklı bir sebep olmaksızın çocuğu tekrar alması MADDE 29- (1) Çocuk hak sahibine teslim edildikten sonra, yükümlü haklı bir sebep olmadan çocuğu tekrar alırsa ayrıca yeni bir hükme veya yükümlüyle irtibata geçmeye ya da teslim emri tebliğine gerek olmaksızın çocuk nerede bulunursa bulunsun müdürlük tarafından alınarak hak sahibine teslim edilir. Teslim emri olmaksızın ilam veya tedbir kararının yerine getirilmesi MADDE 30- (1) Çocuk teslimine ilişkin ilam veya tedbir kararlarının yerine getirilmesi sırasında, kaçırılma ihtimali gibi çocuğun üstün yararına aykırı durumların ortaya çıkması hâlinde yükümlüyle irtibata geçmeye veya teslim emri tebliğine gerek olmaksızın çocuk müdürlük tarafından alınarak hak sahibine teslim edilir. (2) Birinci fıkra uyarınca işlem yapılan hâllerde bu işlemin gerekçesi ilgili uzman veya öğretmen tarafından tutanak altına alınır. Kolluk birimlerinden yardım alınması MADDE 31- (1) Çocuk teslimine ilişkin ilam veya tedbir kararlarının yerine getirilmesine ilişkin işlemlerde gerekmesi hâlinde kolluktan yardım istenebilir. Kolluk birimleri, zor kullanma dâhil bu konudaki talepleri derhâl yerine getirir. YEDİNCİ BÖLÜM Çocukla Kişisel İlişki Kurulması İlam veya tedbir kararlarının yerine getirilme süreci MADDE 32- (1) Çocukla kişisel ilişki kurulmasına dair ilam veya tedbir kararları, yükümlüsü tarafından rızasıyla yerine getirilmediği takdirde hak sahibi, ilam veya tedbir kararının yerine getirilmesi için müdürlüğe başvurabilir. Başvuru esnasında kişisel ilişki kurulmasına ilişkin ilam veya tedbir kararının müdürlüğe ibrazı zorunludur. (2) Başvuru esnasında hak sahibi, müdürlük tarafından kendisi ile hangi iletişim vasıtasıyla irtibat kurulabileceğini müdürlüğe bildirir, bu husus tutanak altına alınır. (3) İbraz edilen ilam veya tedbir kararının müdürlükçe teyidi yapıldıktan sonra müdürlük tarafından her türlü iletişim vasıtası ile yükümlüyle irtibata geçilerek taraflar ve çocuk arasında düzenli şekilde kişisel ilişki kurularak sürdürülmesinin önemi ile çocuğun sağlıklı gelişimi üzerindeki olumlu etkisine ilişkin bilgilendirme yapılır. (4) İlam veya tedbir kararında belirlenen gün ve saatte veya belirtilmemişse müdürlük tarafından belirlenen gün ve saatte hak sahibine teslim edilmek üzere çocuğun müdürlükçe belirlenen yere getirilmesi yükümlüye derhâl bildirilir ve bu bildirimin yapıldığı veya yükümlüyle irtibat kurulamadığı hususları tutanak altına alınır.  (5) Yükümlüyle irtibat kurulamaz veya yükümlü çocuğu getirmeyeceğini beyan ederse yahut yükümlü çocuğu belirlenen yere getirmezse müdürlükçe derhâl yükümlüye, çocukla kişisel ilişki kurulmasına dair bir teslim emri tebliğ edilir. (6) Hak sahibi veya yükümlünün ceza infaz kurumunda hükümlü veya tutuklu olarak bulunması hâlinde işlemler ceza infaz kurumu aracılığı ile gerçekleştirilir. (7) Hak sahibinin ilam veya tedbir kararının yerine getirilmesi için çocuğun yerleşim yeri dışındaki bir müdürlüğe başvurması hâlinde bu müdürlük tarafından başvuruya esas olan ilam veya tedbir kararının ibrazı istenir.  Hak sahibinin adres ve iletişim bilgileri ile bilinmesi hâlinde yükümlünün en son adres ve iletişim bilgilerinin bildirilmesi istenerek bu husus tutanak altına alınır. İbraz edilen ilam veya tedbir kararı ile tutulan tutanak dosyaya eklenir ve çocuğun yerleşim yeri müdürlüğüne derhâl gönderilir. Teslim emrinde yer alması gereken hususlar MADDE 33- (1) Yükümlüye gönderilen teslim emrinde yer alacak hususlar şunlardır: a) İlam veya tedbir kararında belirtilen gün ve saatte, gün ve saatin belirtilmemesi hâlinde müdürlük tarafından belirlenen gün ve saatte çocuğu emirde belirtilen yere getirmek zorunda olduğu. b) Çocuğu emirde belirtilen yere getirmesine engel teşkil edecek derecede haklı bir mazereti varsa teslim gününden önce müdürlüğe bildirimde bulunarak çocuğun müdürlükçe alınmasını talep etmesi gerektiği. c) İlam veya tedbir kararı kapsamında emrin tebliğinden sonraki dönemde de (a) ve (b) bentlerindeki yükümlülüğünün devam edeceği, bunun için yeniden emir çıkarılmayacağı. ç) Emrin gereğinin yerine getirilmemesi hâlinde disiplin hapsi ile cezalandırılacağı. d) Yerleşim yeri veya iletişim bilgilerinin değişmesi hâlinde yeni adres veya iletişim bilgilerinin müdürlüğe derhâl bildirilmesi gerektiği. e) Müdürlükçe yapılan iş ve işlemlere karşı, öğrenme veya tebliğ tarihinden itibaren bir hafta içinde, işlemi yapan müdürlüğün bulunduğu yer aile mahkemesine şikâyette bulunulabileceği. Çocuğun teslim edilmesi MADDE 34- (1) Müdürlüğün belirlediği yere getirilen çocuk, hak sahibine teslim edilir. (2) Mahkemece kişisel ilişki kurulmasına dair ilam veya tedbir kararı verildikten sonra hak sahibinin hükümlü veya tutuklu olarak ceza infaz kurumuna girmiş olması durumunda, mahkeme tarafından bu hususta verilen karar üzerine kişisel ilişkinin ceza infaz kurumunda gerçekleştirilebilmesi için çocuk mahkeme kararında belirtilen kişiye teslim edilir. (3) Hak sahibine, ilam veya tedbir kararında belirtilen sürenin bitiminde çocuğu belirlenen yere getirmek zorunda olduğu, çocuğu getirmez veya kendisinden kaynaklanmayan makul sebepler hariç olmak üzere geç getirirse disiplin hapsiyle cezalandırılacağı, hakkında suç duyurusunda bulunulacağı hususu tutanağa bağlanarak tebliğ edilir.  (4) Çocuk, hak sahibi tarafından, müdürlükçe belirlenen yere getirilmezse, hak sahibi hakkında müdürlük tarafından suç duyurusunda bulunulur ve müteakip süreç hakkında yükümlü bilgilendirilir. Kişisel ilişki sonrası çocuğun yükümlüye teslim edilememesi MADDE 35- (1) Hak sahibi tarafından kişisel ilişki kurulmasından sonra teslim yerine getirilen çocuğun yükümlüye veya yükümlünün belirlediği kişiye teslimi mümkün olmazsa çocuk hak sahibinde bırakılır. (2) Çocuğun, birinci fıkra uyarınca hak sahibinde bırakılması da mümkün olmazsa müdürlüğün talebi üzerine aile ve sosyal hizmetler il müdürlüğünce çocuğun geçici olarak barınmasına yönelik tedbirler alınır. (3) Bu madde kapsamında yapılacak tüm işlemler tutanak altına alınır. Haklı mazeret nedeniyle çocuğun müdürlükçe alınması MADDE 36- (1) Yükümlü tarafından, haklı mazereti bulunduğu gerekçesiyle çocuğun müdürlükçe alınmasının talep edilmesi hâlinde mazerete ilişkin varsa ilgili bilgi ve belgeler müdürlüğe iletilir. (2) Müdürlükçe mazeretin haklı olduğunun anlaşılması hâlinde çocuğun üstün yararı uyarınca, gerektiğinde hak sahibi de hazır bulundurulmak suretiyle çocuk, yükümlüden alınarak hak sahibine teslim edilir. Hak sahibinin bildirim yükümlülüğü MADDE 37- (1) Hak sahibi, emrin yükümlüye tebliğinden sonraki dönemde, teslim saatinden en az kırk sekiz saat önce çocuğu teslim almaya geleceğini yazılı olarak, elektronik ortamda veya başvuru aşamasında beyan ettiği iletişim kanalıyla müdürlüğe bildirmek zorundadır. (2) Hak sahibinin bildirimde bulunmadığı veya gelemeyeceğini bildirdiği hâllerde bu husus ve çocuğu emirde belirtilen yere getirme zorunluluğu bulunmadığı yükümlüye bildirilir. Hak sahibinin yeniden müdürlükle iletişime geçmesi beklenir.  (3) Hak sahibinin tekrar müdürlükle iletişime geçerek çocuğu teslim almaya geleceğini bildirmesi hâlinde yükümlü ile yeniden irtibata geçilir. Yükümlüden çocukla kişisel ilişki kurulmasına dair ilam veya tedbir kararındaki görüşme takvimine uygun şekilde çocuğu belirlenen teslim yerine getirmesi istenir. (4) Tüm bu işlemler tutanak altına alınır. Üçüncü kişilerin refakatinde kişisel ilişki kurulması MADDE 38- (1) Çocuğun üstün yararı gereğince bu hususta mahkemece karar verilmiş olması hâlinde kişisel ilişki üçüncü kişi refakatinde gerçekleştirilir. (2) Mahkemece, kişisel ilişkinin uzman veya öğretmen refakatinde gerçekleştirilmesine ilişkin karar verilmiş olması hâlinde kişisel ilişki müdürlükçe belirlenen teslim mekânında bu kişiler refakatinde gerçekleştirilir. (3) Teslim mekânında gerçekleştirilen çocukla kişisel ilişki süreci esnasında uzman veya öğretmen tarafından gerekmesi hâlinde mesleki müdahaleler yapılarak gözlem ve tespitlerini içeren bir tutanak tanzim edilir. (4) Üçüncü fıkra uyarınca uzman veya öğretmen tarafından tanzim edilen tutanak çocuğun üstün yararının gerektirmesi hâlinde kişisel ilişki kararını vermiş olan aile mahkemesine sunulur. Çocuğun görüşmeyi reddetmesi hâlinde yapılacak işlemler MADDE 39- (1) Kişisel ilişki kurma sürecinde çocuğun hak sahibi ile görüşmeyi reddetmesi hâlinde hak sahibi ile çocuğun görüşebilmesini temin etmek amacıyla uzman veya öğretmen tarafından öncelikle çocukla ve taraflarla ayrı ayrı görüşmeler gerçekleştirilir. Buna rağmen çocuğun görüşmeyi kabul etmemesi hâlinde bu durum gerekçeleri ile birlikte ayrıntılı şekilde tutanak altına alınır. (2) Çocuğun görüşmeyi kabul etmemesine neden olan sorunların tespiti ile bu sorunlara ilişkin çözüm önerileri geliştirilmesi amacıyla uzman veya öğretmen tarafından çocuk, hak sahibi ve yükümlü ile görüşmeler yapmak üzere bir plan hazırlanır. Hazırlanan plan hak sahibi ve yükümlüye bildirilir. (3) Hazırlanan plan uyarınca en geç bir sonraki kişisel ilişki tarihine kadar uzman veya öğretmen tarafından çocuk, hak sahibi ve yükümlü ile görüşmeler gerçekleştirilir. Ancak bu süre on beş günü geçemez. (4) Bu süreçte taraflara çocuğun sağlıklı gelişimi açısından sorumlulukları hatırlatılarak, çocuk ile tarafların iletişim becerilerinin geliştirilmesine yönelik çalışmalar gerçekleştirilir. Çocuk ve hak sahibi arasındaki kişisel ilişkinin sonraki dönemde uygun şekilde gerçekleşmesi için uzman veya öğretmen tarafından gerekli mesleki müdahalelerde bulunulur. (5) Uzman veya öğretmen tarafından yapılan gözlem ve tespitler neticesinde çocuğun üstün yararı uyarınca çocuk, hak sahibi veya yükümlü hakkındaki önerilere hazırlanan değerlendirme raporunda yer verilir. (6) Tüm bu işlemler tutanak altına alınır. Danışmanlık tedbirine karar verilmesi MADDE 40- (1) Çocukla kişisel ilişki kurulması işlemlerinin çocuğun üstün yararını koruyacak şekilde yerine getirilebilmesi amacıyla çocuk, hak sahibi veya yükümlü hakkında müdürlüğün önerisi üzerine aile mahkemesince danışmanlık tedbiri uygulanmasına karar verilebilir. (2) Çocukla kişisel ilişki kurulmasına dair kararların yerine getirilme sürecinde çocuk, hak sahibi veya yükümlünün danışmanlık hizmetine ihtiyaç duyduğunun tespiti hâlinde ilgili uzman veya öğretmen tarafından bu durum tutanağa bağlanarak müdürlüğe bildirilir. (3) Müdürlük, yükümlünün teslim emrine ilk aykırı hareketinde aile mahkemesinden yükümlü hakkında danışmanlık tedbiri uygulanmasını talep eder. Yetkili müdürlüğün değişmesi hâlinde yapılacak işlemler MADDE 41- (1) Çocuğun yerleşim yerinin başka müdürlüğün yetki alanında kalacak şekilde değişmesi hâlinde dosya müdürlükçe resen ilgili yer müdürlüğüne gönderilir. (2) Dosyanın geldiği müdürlük işlemlere kaldığı yerden devam eder ve dosyadaki teslim emri kapsamında sadece teslimin gerçekleştirileceği yeni yeri yükümlüye tebliğ eder. (3) Teslim yeri değişikliği hak sahibine müdürlükçe her türlü iletişim vasıtasıyla bildirilerek bu husus tutanak altına alınır. Dosyanın işlemden kaldırılması MADDE 42- (1) Teslim emrinin yükümlüye tebliğinden sonraki dönemde hak sahibi, teslim saatinden en az kırk sekiz saat önce çocuğu teslim almaya geleceğini müdürlüğe bildirdiği hâlde haklı bir mazeret olmaksızın art arda iki kez veya bir yılda üç kez gelmezse ilgili uzman veya öğretmenin bildirimi üzerine dosyanın işlemden kaldırılmasına ve teslim emrinin hükümsüz hâle gelmesine müdür tarafından karar verilir. Bu karar hak sahibi ve yükümlüye tebliğ edilir. (2) Teslim emrinin tebliğinden sonraki dönemde yükümlü en az bir yıl boyunca emrin gereğini usulüne uygun bir şekilde yerine getirir ve müteakip dönemde de kişisel ilişki kurulmasına dair mahkeme kararına uygun olarak hareket edeceğini taahhüt ederse, son teslim işlemini gerçekleştiren ilgili uzman veya öğretmenin kanaati de alınmak suretiyle dosyanın işlemden kaldırılmasına ve teslim emrinin hükümsüz hâle gelmesine müdür tarafından karar verilebilir. Bu karar hak sahibi ve yükümlüye tebliğ edilir. Yükümlü bu taahhüdünü yerine getirmezse hak sahibinin talebi üzerine yükümlüye doğrudan teslim emri tebliğ edilir. (3) Dosya açıldıktan sonraki herhangi bir dönemde hak sahibinin müdürlükten dosyanın işlemden kaldırılmasını talep etmesi hâlinde, müdür tarafından dosyanın işlemden kaldırılmasına ve teslim emrinin hükümsüz hâle gelmesine karar verilir. Bu karar hak sahibi ve yükümlüye tebliğ edilir. SEKİZİNCİ BÖLÜM Şikâyet ve İtiraz Şikâyet MADDE 43- (1) Çocuk teslimi ve çocukla kişisel ilişki kurulmasına dair ilam veya tedbir kararlarının yerine getirilmesine ilişkin müdürlükçe yapılan işlem ve verilen kararlara karşı, öğrenme veya tebliğ tarihinden itibaren bir hafta içinde şikâyette bulunulabilir. Şikâyette görevli ve yetkili mahkeme MADDE 44- (1) Şikâyette görevli ve yetkili mahkeme çocuk teslimi ve çocukla kişisel ilişki kurulmasına dair ilam veya tedbir kararının yerine getirilmesine ilişkin işlemi yapan müdürlüğün bulunduğu yer aile mahkemesidir. Şikâyet üzerine mahkemece yapılacak işlem MADDE 45- (1) Şikâyet üzerine mahkeme, yapılan işlemlerin yerine getirilmesini durdurabilir ve dosya üzerinden veya gerektiğinde ilgilileri dinlemek suretiyle ivedilikle karar verir.  İtiraz MADDE 46- (1) Şikâyet üzerine verilen karara karşı, tebliğden itibaren bir hafta içinde şikâyete ilişkin kararı veren mahkemeye itiraz edilebilir. İtirazı inceleyecek merci MADDE 47- (1) Kararı veren mahkeme tarafından, itirazı incelemesi için dosya o yerde aile mahkemesinin birden fazla dairesinin bulunması hâlinde, numara olarak kendisini izleyen daireye, son numaralı daire için birinci daireye, o yerde aile mahkemesinin tek dairesi bulunması hâlinde asliye hukuk mahkemesine, aile mahkemesi hâkimi ile asliye hukuk mahkemesi hâkiminin aynı olması hâlinde ise en yakın aile mahkemesine veya asliye hukuk mahkemesine ivedilikle gönderilir. İtirazın değerlendirilmesi MADDE 48- (1) İtiraza bakmakla görevli merci kararını bir hafta içinde verir. (2) Merci, itirazı yerinde görürse işin esası hakkında karar verir. (3) İtiraz üzerine verilen karar kesindir. Kişisel ilişkinin rıza ile yerine getirildiği iddiası ile şikâyet MADDE 49- (1) Çocukla kişisel ilişki kurulmasına dair ilam veya tedbir kararını rızasıyla yerine getirdiğini iddia eden yükümlü, 32 nci  maddenin üçüncü ve dördüncü fıkraları uyarınca yapılan bilgilendirme ve bildirim ile aynı maddenin beşinci fıkrası uyarınca gönderilen teslim emrinin haksız olduğunu süresi içinde şikâyet yoluyla ileri sürebilir. DOKUZUNCU BÖLÜM Yaptırımlar İlam veya tedbir kararlarının yerine getirilmesine muhalefet MADDE 50- (1) Çocuk teslimine dair ilam veya tedbir kararlarının yerine getirilmesine ilişkin teslim emrine aykırı hareket edenler ile emrin gereğinin yerine getirilmesini engelleyenler, bir ay içinde yapılacak şikâyet üzerine, fiil suç teşkil etse dahi, üç aya kadar disiplin hapsi ile cezalandırılır. (2) Çocukla kişisel ilişki kurulmasına dair ilam veya tedbir kararlarının yerine getirilmesine ilişkin teslim emrine aykırı hareket edenlerle emrin gereğinin yerine getirilmesini engelleyenler, bir ay içinde yapılacak şikâyet üzerine, üç günden on güne kadar disiplin hapsiyle cezalandırılır. (3) Kişisel ilişki kurulması için kendisine çocuk teslim edilen hak sahibi, ilam veya tedbir kararında belirtilen sürenin bitiminde çocuğu belirlenen yere getirmezse, bir ay içinde yapılacak şikâyet üzerine, fiil suç teşkil etse dahi, üç aya kadar disiplin hapsiyle cezalandırılır. (4) Yukarıdaki fıkralar kapsamında şikâyete bakacak görevli ve yetkili mahkeme, işlemi yapan müdürlüğün bulunduğu yer aile mahkemesidir. (5) Şikâyet olunana, şikâyet dilekçesiyle birlikte duruşma gün ve saatini bildiren davetiye gönderilir. Davetiyede savunma ve delillerini duruşma gününe kadar bildirmesi gerektiği, duruşmaya gelmediği takdirde yargılamaya yokluğunda devam olunarak karar verileceği ihtar olunur. (6) Mahkeme, duruşmaya gelen şikâyet olunanın, 4/12/2004 tarihli ve 5271 sayılı Ceza Muhakemesi Kanununun 147 nci maddesinde belirtilen haklarını hatırlatarak savunmasını alır; gerekli araştırmayı yapar; dosyadaki delilleri değerlendirir; şikâyet olunanın teslim emrine aykırı hareket ettiğini veya emrin gereğinin yerine getirilmesini engellediğini yahut sürenin bitiminde çocuğu belirlenen yere getirmediğini tespit ederse disiplin hapsiyle cezalandırılmasına, aksi takdirde şikâyetin reddine karar verir. Disiplin hapsi kararının infazı MADDE 51- (1) Disiplin hapsiyle cezalandırmaya ilişkin kararlar, kesinleşmesini müteakip Cumhuriyet başsavcılığı tarafından infaz edilir. Bu kararlar kesinleştiği tarihten itibaren iki yıl geçtikten sonra yerine getirilemez. (2) Şikâyetten vazgeçilmesi hâlinde veya 50 nci maddenin birinci ve üçüncü fıkraları bakımından çocuğun velayet hakkı sahibine teslim edilmesi durumunda dava ve bütün sonuçlarıyla beraber ceza düşer. Disiplin hapsi kararına itiraz MADDE 52- (1) 50 nci madde uyarınca aile mahkemesince verilen kararlara karşı, 46 ncı madde uyarınca itiraz edilebilir. İçeriğin çıkarılması veya erişimin engellenmesi MADDE 53- (1) Çocuk teslimi ve çocukla kişisel ilişki kurulması kapsamında çocuğun uzman veya öğretmen tarafından yükümlüden ya da hak sahibinden teslim alındığı veya diğerine teslim edildiği sırada kayda alınan ses veya görüntülerin internet ortamında yayınlanması nedeniyle kişilik haklarının ihlal edildiğini iddia eden ilgililer, 4/5/2007 tarihli ve 5651 sayılı İnternet Ortamında Yapılan Yayınların Düzenlenmesi ve Bu Yayınlar Yoluyla İşlenen Suçlarla Mücadele Edilmesi Hakkında Kanunun 9 uncu maddesi uyarınca içeriğin çıkarılması veya erişimin engellenmesini isteyebilir. ONUNCU BÖLÜM Çeşitli ve Son Hükümler Bölge adliye mahkemelerince verilen ilam veya tedbir kararları MADDE 54- (1) Bölge adliye mahkemelerince verilen çocuk teslimi veya çocukla kişisel ilişki kurulmasına dair ilam veya tedbir kararları da bu Yönetmelik hükümleri uyarınca yerine getirilir. Çocuğun iadesine veya kişisel ilişki kurulmasına dair ilamların yerine getirilmesi MADDE 55- (1) 22/11/2007 tarihli ve 5717 sayılı Uluslararası Çocuk Kaçırmanın Hukuki Yön ve Kapsamına Dair Kanunun 18 inci maddesi uyarınca on altı yaşını tamamlamamış çocuklar hakkındaki çocuğun iadesine veya kişisel ilişki kurulmasına dair ilamlar bu Yönetmelik hükümlerine göre yükümlüyle irtibata geçilmeksizin ve teslim emri tebliğ edilmeksizin yerine getirilir. İş bölümü MADDE 56- (1) Çocuk teslimi veya çocukla kişisel ilişki kurulmasına dair ilam veya tedbir kararlarının yerine getirilmesinde görevlendirilen müdür yardımcısı, uzman, öğretmen ve diğer personelle ilgili iş bölümü müdür tarafından yapılır. Tevzi MADDE 57- (1) Çocuk teslimi veya çocukla kişisel ilişki kurulmasına dair ilam veya tedbir kararlarının yerine getirilmesine ilişkin dosyalar elektronik ortamda müdür tarafından UYAP tevzi kriterlerine göre uzman ve öğretmenlere otomatik olarak dağıtılır. İstisnai hâllerde ise tevzi işlemi gerekçesi belirtilmek suretiyle adil bir iş dağılımını sağlamak amacıyla müdür tarafından yapılabilir. Geçici dosya MADDE 58- (1) Herhangi bir sebeple teslim dosyası bir başka mercie gönderildiğinde bu dosya yerine geçmek üzere geçici bir dosya düzenlenir. (2) Geçici dosyaya asıl teslim dosyasındaki tüm evrakın okunaklı ve müdür tarafından onaylı bir örneği konulur.            UYAP’ın kullanılması MADDE 59- (1) Bakanlık Bilgi İşlem Genel Müdürlüğünce, müdürlük tarafından bu Yönetmelik kapsamında sunulan hizmetlerin, istatistiki veri alımına imkân sağlayacak şekilde kayıt edilerek iş akışının elektronik ortamda sağlanması amacıyla UYAP ekranları oluşturulur. (2) Müdürlükte çocuk teslimi veya çocukla kişisel ilişki kurulmasına dair ilam veya tedbir kararlarının yerine getirilmesine dair her türlü veri, bilgi ve belge akışı ile dokümantasyon işlemleri ve bunlara ilişkin her türlü kayıt, dosyalama, saklama ve arşivleme işlemlerinde güvenli elektronik imza kullanılmak suretiyle UYAP’ın sağladığı imkânlardan yararlanılır. Güvenli elektronik imza ile oluşturulan belgeler ayrıca fiziki olarak gönderilmez. (3) 25 inci maddenin birinci fıkrası ile 32 nci maddenin birinci fıkrası uyarınca ibraz edilen ilam veya tedbir kararının teyidi amacıyla gerekmesi hâlinde müdürlükçe UYAP üzerinden ilgili mahkeme ekranına bir inceleme talebi gönderilir. Mahkeme tarafından inceleme onayı verilmesi üzerine müdürlükçe UYAP’ta ilgili ilam veya tedbir kararının teyidi yapılır.   (4) UYAP kullanıcıları, iş listelerini günlük olarak kontrol etmek, işlemlerin gereğini yerine getirmek, ihtiyaç duyulan alanlarda veri ve bilgilerin derlenmesi, değerlendirilmesi ile gerekli adli istatistiklerin üretilmesine esas bilgileri güvenilirlik, tutarlılık ve güncellik ilkelerine uygun olarak UYAP ortamına doğru, eksiksiz ve zamanında girmekle yükümlüdür. (5) Diğer kişi, kurum veya kuruluşlara verilmek üzere elektronik ortamdan fiziki örnek çıkartılması gereken hâllerde, tutanak veya belge, aslının aynı olduğu belirtilerek ad, soyad, unvan ve sicil numarası yazılmak suretiyle görevli personel tarafından imzalanır ve gerekirse mühürlenir. (6) Müdürlüğe elektronik ortam dışında gelen evrak, taranıp elektronik ortama aktarılarak UYAP’a kaydedilir. Kurum ve kuruluşlardan elektronik ortam dışında gelen evrak ile fiziken muhafazası gereken diğer belgeler ayrıca mahsus kartonlarında muhafaza edilir. (7) Teknik nedenlerle fiziki olarak düzenlenen belge veya raporlar, engelin ortadan kalkmasından sonra derhâl elektronik ortama aktarılır, yetkili kişilerce güvenli elektronik imza ile imzalanarak UYAP'a kaydedilir ve gerektiğinde UYAP vasıtasıyla ilgili birimlere iletilir. Bu şekilde elektronik ortama aktarılarak ilgili birimlere iletilen belge ve kararların asılları mahallinde saklanır, ayrıca fiziki olarak gönderilmez. Ancak belge veya karar aslının incelenmesinin zorunlu olduğu hâller saklıdır. Elektronik ortama aktarılması imkânsız olan belgeler ise fiziki ortamda saklanır ve gerektiğinde fiziki olarak gönderilir. (8) Kişisel verilerin kaydedilmesinde ve paylaşılmasında bu verilerin yetkisiz kişilerce elde edilmesini veya hukuka aykırı kullanılmasını önlemek için gerekli olan her türlü tedbir alınır. Eğitim MADDE 60- (1) Çocuk teslimi veya çocukla kişisel ilişki kurulmasına ilişkin tüm iş ve işlemleri yerine getirmekle görevlendirilen müdür, müdür yardımcısı, yazı işleri müdürü, uzman, öğretmen ve diğer personele yönelik olarak Başkanlık, Bakanlık Eğitim Dairesi Başkanlığı ve ilgili diğer kurumların iş birliğiyle eğitimler düzenlenir. (2) 19 uncu madde uyarınca oluşturulan listelerde yer alan uzman ve öğretmenlere yönelik olarak Başkanlık, Bakanlık Eğitim Dairesi Başkanlığı ve ilgili kurumların iş birliğiyle eğitimler düzenlenebilir. (3) Eğitim faaliyetlerinde Başkanlıkça oluşturulmuş olan materyallerden de faydalanılır. Bu eğitim materyalleri hazırlanırken personelin ihtiyaç ve görüşleri de dikkate alınır. İş birliği MADDE 61- (1) Başkanlık; belediyeler, diğer kamu kurum ve kuruluşlarıyla çocuk teslimi veya çocukla kişisel ilişki kurulmasına ilişkin ilam veya tedbir kararlarının etkin şekilde yerine getirilebilmesine yönelik ortak programlar geliştirebilir. (2) Başkanlık ve üniversiteler arasında çocuk teslimi ve çocukla kişisel ilişki kurulmasına dair farkındalık oluşturulmasına katkı sunulmak üzere ortak program ve projeler geliştirilmesine, sertifika ve yüksek lisans gibi eğitim programları düzenlenmesine yönelik iş birliği yapılabilir. Üniversitelerin, çocuk teslimi ve çocukla kişisel ilişki kurulması konularında yapacağı bilimsel araştırmalar ilgili mevzuat hükümleri kapsamında Başkanlıkça desteklenir. (3) Çocuk teslimi ve çocukla kişisel ilişki kurulmasına ilişkin farkındalığın artırılması amacıyla Başkanlık ile Türkiye Barolar Birliği ve barolar arasında iş birliği yapılabilir. Denetim ve gözetim MADDE 62- (1) Müdürlük, çocuk teslimi ve çocukla kişisel ilişki kurulmasına ilişkin tüm iş ve işlemlerini başsavcılık gözetim ve denetiminde yürütür. Bu iş ve işlemler ayrıca adalet müfettişlerinin denetimine tabidir.        Giderlerin karşılanması MADDE 63- (1) Çocuk teslimi ve çocukla kişisel ilişki kurulmasına dair ilam veya tedbir kararlarının yerine getirilmesine ilişkin yapılacak işlemler, 2/7/1964 tarihli ve 492 sayılı Harçlar Kanunu ile diğer kanunlar uyarınca alınması gereken tüm harçlardan istisnadır. Ayrıca bu iş ve işlemlerin yürütülmesi için yapılacak tüm masraflar, avukatlık ücreti hariç Adalet Bakanlığı bütçesinden karşılanır. (2) Çocuk teslimi ve çocukla kişisel ilişki kurulmasına dair ilam veya tedbir kararlarının yerine getirilmesine ilişkin işlemleri hafta sonu ve resmî tatil günlerinde yerine getirmek üzere görevlendirilen uzman ve öğretmenlere bu kapsamda fiilen görev yaptıkları her teslim işlemi için, görevlendirilen diğer kişilere ise bu kapsamda görev yaptıkları her gün için (500) gösterge rakamının memur aylıklarına uygulanan katsayıyla çarpımı sonucu bulunacak tutarda ödeme yapılır. Bu kapsamda uzman ve öğretmenlere bir ayda yapılacak ödeme tutarı (10000) gösterge rakamının, görevlendirilen diğer kişilere ise (5000) gösterge rakamının memur aylıklarına uygulanan katsayıyla çarpımı sonucu bulunacak tutarı geçemez. Bu ödemeden damga vergisi hariç herhangi bir vergi ve kesinti yapılmaz. Bu fıkra uyarınca yapılacak ödemelerden kadrolu veya sözleşmeli olup olmadığına bakılmaksızın görevlendirilen tüm personel yararlanır. Bu fıkranın uygulanmasına ilişkin usul ve esaslar Bakanlıkça belirlenir. Hizmetin izlenmesi ve değerlendirilmesi MADDE 64- (1) Sunulan hizmetten faydalanan kişilerin veya ailelerinin geri bildirimlerini almak amacıyla müdürlüklerde ve teslim mekânlarında istek-şikâyet kutuları ile yeterli sayıda geri bildirim formu bulundurulur. (2) Hizmet sunulan kişilere veya ailelerine geri bildirim formlarıyla ilgili bilgi verilir ve bu formları doldurmaları teşvik edilir. Geri bildirimin sözlü yapılması, ilgililerin okuma-yazma bilmemesi ya da başkaca bir engelin bulunması hâlinde, çalışan bu durumu belirterek formu kendisi de doldurabilir. (3) Müdürlük, çalışan personelin görüşlerini ve geri bildirim formlarındaki değerlendirmeleri de dikkate alarak hizmetin sunumunda yaşanan sorunlar ve çözüm önerileri ile iyi uygulama örneklerini toplar ve Başkanlığa gönderir.           İstatistik ve raporlama MADDE 65- (1) Müdürlükler tarafından, çocuk teslimi ve çocukla kişisel ilişki kurulmasına dair tüm iş ve işlemlere ilişkin istatistikler özenle tutulur. Bu hizmetlerden faydalanan kişilerin yanı sıra bu süreçte görev alan kişiler ile diğer kurumlardan alınan geri bildirimler toplanır. (2) Çocuk teslimi ve çocukla kişisel ilişki kurulmasına dair hizmetlerin daha etkin ve bütüncül sunulabilmesi amacıyla Başkanlıkça yapılan istatistiki veri talepleri bu alanda hizmet sunan diğer kamu kurum ve kuruluşlarınca karşılanır. (3) İstatistiki veriler ve toplanan geri bildirimler müdürlük tarafından raporlaştırılarak her yıl Ocak ayı içerisinde Başkanlığa sunulur. Uygulama rehberi MADDE 66- (1) Bu Yönetmelik kapsamında hazırlanacak teslim emri, tutanak ve diğer belgelere ilişkin örnek formlar, Başkanlık tarafından çıkarılacak uygulama rehberinde gösterilir. Çeşitli hükümler GEÇİCİ MADDE 1- (1) Bu Yönetmeliğin uygulanmasına, Bakanlıkça belirlenen il veya ilçelerde başlanır. Bu Yönetmeliğin hangi il veya ilçede ne zaman uygulanacağı Bakanlığın resmî internet sitesinde duyurulur. (2) Bakanlığın resmî internet sitesinden duyurduğu il ve ilçeler dışında çocuk teslimine ve çocukla kişisel ilişki kurulmasına dair ilam veya tedbir kararlarının icrasına ilişkin işlemlerin 9/6/1932 tarihli ve 2004 sayılı İcra ve İflas Kanununun, mülga 25 inci, 25/a ve 25/b maddeleri uyarınca icra daireleri tarafından yerine getirilmesine devam olunur. (3) 24/11/2021 tarihli ve 7343 sayılı İcra ve İflas Kanunu İle Bazı Kanunlarda Değişiklik Yapılması Hakkında Kanunun yürürlüğe girdiği tarihten itibaren çocuk teslimi veya çocukla kişisel ilişki kurulmasına dair ilam veya tedbir kararlarının icrası için icra daireleri nezdinde yapılacak takip işlemleri, 492 sayılı Kanun ile diğer kanunlar uyarınca alınması gereken tüm harçlardan istisnadır. Bu iş ve işlemler için yapılacak tüm masraflar, avukatlık ücreti hariç, Adalet Bakanlığı bütçesinden karşılanır. (4) Bu Yönetmeliğin yürürlüğe girdiği tarihten itibaren en geç bir yılın sonunda ülke genelinde uygulamaya geçilir. Yürürlük MADDE 67- (1) Bu Yönetmelik yayımı tarihinde yürürlüğe girer. Yürütme MADDE 68- (1) Bu Yönetmelik hükümlerini Adalet Bakanı yürütür. "
"TOPRAK MAHSULLERİ OFİSİ GENEL MÜDÜRLÜĞÜ. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Toprak Mahsulleri Ofisi Genel Müdürlüğünde görev yapan Devlet memurları ve sözleşmeli personelin disiplin amirlerini belirlemektir. Kapsam. MADDE 2- (1) Bu Yönetmelik, Toprak Mahsulleri Ofisi Genel Müdürlüğü merkez ve taşra teşkilatında 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan Devlet memurları ve sözleşmeli personel hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi, 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelikler. MADDE 6- (1) 5/6/2015 tarihli ve 29377 sayılı Resmî Gazete’de yayımlanan Toprak Mahsulleri Ofisi Genel Müdürlüğü Memurları Disiplin Amirleri Yönetmeliği ile 5/6/2015 tarihli ve 29377 sayılı Resmî Gazete’de yayımlanan Toprak Mahsulleri Ofisi Genel Müdürlüğü Sözleşmeli Personel Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Toprak Mahsulleri Ofisi Genel Müdürü yürütür. Eki için tıklayınız. "
"ÇEVRESEL ETKİ DEĞERLENDİRMESİ YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı, Çevresel Etki Değerlendirmesi (ÇED) sürecinde uyulacak idari ve teknik usul ve esasları düzenlemektir. Kapsam MADDE 2- (1) Bu Yönetmelik; a) Çevresel Etki Değerlendirmesi Başvuru Dosyası, Çevresel Etki Değerlendirmesi Raporu ile Proje Tanıtım Dosyasının hangi tür projeler için isteneceği ve içereceği konuları, b) Çevresel Etki Değerlendirmesi sürecinde uyulacak idari ve teknik usul ve esasları, c) Çevresel Etki Değerlendirmesi kapsamına giren projelerin başvuru, inşaat öncesi, inşaat, işletme ve işletme sonrası izlenmesi, kontrolü ve denetlenmesini, ç) Çevresel Etki Değerlendirmesi sisteminin, çevre yönetiminde etkin ve yaygın biçimde uygulanabilmesi ve kurumsal yapısının güçlendirilmesi için gerekli eğitim çalışmalarını, kapsar. Dayanak MADDE 3- (1) Bu Yönetmelik, 9/8/1983 tarihli ve 2872 sayılı Çevre Kanununun 10 uncu maddesine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Anons: Gerçekleştirilmesi planlanan projenin ÇED süreci hakkında, projeden etkilenecek veya etkilenmesi muhtemel halkın yaşadığı yer/yerlerde, ilgili belediyeler ve muhtarlıklarca yapılan sesli duyuruyu, b) Askıda ilan: Gerçekleştirilmesi planlanan projenin ÇED süreci hakkında, projeden etkilenecek veya etkilenmesi muhtemel halkın yaşadığı yer/yerlerde, il müdürlüğü, kaymakamlık veya muhtarlık binasında bulunan askı ilan yerlerinde yapılan yazılı duyuruyu, c) Bakanlık: Çevre, Şehircilik ve İklim Değişikliği Bakanlığını, ç) Bakanlıkça yeterlik verilmiş kurum/kuruluşlar: Çevresel etki değerlendirmesi başvuru dosyası, çevresel etki değerlendirmesi raporu, proje tanıtım dosyası, proje ilerleme raporu hazırlamak ve sunmak için gerekli şartları taşıyan kurum/kuruluşları, d) Başvuru bedeli: Ek-2’deki listede yer alan projelerin proje bedeline göre, Bakanlıkça belirlenmiş olan ve başvuru sırasında proje sahibi veya yetkilisi tarafından ödendiğine dair ibrazı gereken tutarı, e) Çevresel etki değerlendirmesi (ÇED): Gerçekleştirilmesi planlanan projelerin çevreye olabilecek olumlu ve olumsuz etkilerinin belirlenmesinde, olumsuz yöndeki etkilerin önlenmesi ya da çevreye zarar vermeyecek ölçüde en aza indirilmesi için alınacak önlemlerin, seçilen yer ile teknoloji alternatiflerinin belirlenerek değerlendirilmesinde ve projelerin uygulanmasının izlenmesi ve kontrolünde sürdürülecek çalışmaları, f) Çevresel etki değerlendirmesi başvuru dosyası: Ek-3’te yer alan genel format esas alınarak hazırlanan dosyayı, g) Çevresel etki değerlendirmesi genel formatı: Gerçekleştirilmesi planlanan ve Ek-1’deki listede yer alan projelerin özelliklerini, yerini, olası etkilerini ve öngörülen önlemleri içeren ve projeyi genel boyutları ile tanıtan ÇED başvuru dosyasının hazırlanması sırasında esas alınacak Ek-3’teki genel formatı, ğ) Çevresel etki değerlendirmesi gerekli değildir kararı: Ek-2’deki listede yer alan çevresel etkileri ön inceleme ve değerlendirmeye tabi projelerin, çevre üzerindeki muhtemel olumsuz etkilerinin, alınacak önlemler sonucunda ilgili mer’i mevzuat ve bilimsel esaslara göre kabul edilebilir düzeyde olduğunun belirlenmesi üzerine, projenin gerçekleşmesinde çevre açısından sakınca görülmediğini belirten Bakanlık kararını, h) Çevresel etki değerlendirmesi gereklidir kararı: Ek-2’deki listede yer alan çevresel etkileri ön inceleme ve değerlendirmeye tabi projelerin, incelenmesi ve değerlendirilmesi sonucunda çevresel etki değerlendirmesi raporu hazırlanmasının gerektiğini belirten Bakanlık kararını, ı) Çevresel etki değerlendirmesi inceleme alanı: Yapılması planlanan projenin ana ve yardımcı ünitelerinin de içerisinde bulunduğu koordinatlarla sınırlandırılan alanı, i) Çevresel etki değerlendirmesi olumlu kararı: Çevresel etki değerlendirmesi raporu hakkında Komisyon tarafından yapılan değerlendirmeler dikkate alınarak, projenin çevre üzerindeki muhtemel olumsuz etkilerinin, alınacak önlemler sonucu ilgili mevzuat ve bilimsel esaslara göre kabul edilebilir düzeylerde olduğunun belirlenmesi üzerine projenin gerçekleşmesinde çevre açısından sakınca görülmediğini belirten Bakanlık kararını, j) Çevresel etki değerlendirmesi olumsuz kararı: Çevresel etki değerlendirmesi raporu hakkında Komisyonca yapılan değerlendirmeler dikkate alınarak, projenin çevre üzerindeki muhtemel olumsuz etkileri nedeniyle gerçekleştirilmesinde çevre açısından sakınca görüldüğünü belirten Bakanlık kararını, k) Çevresel etki değerlendirmesi raporu: Ek-1’deki listede yer alan veya Bakanlıkça ""Çevresel Etki Değerlendirmesi Gereklidir"" kararı verilen bir proje için belirlenen özel formata göre hazırlanacak raporu, l) Çevresel etki değerlendirmesi raporu özel formatı: Çevresel etki değerlendirmesi raporunun hazırlanmasında esas alınmak üzere; Komisyon tarafından projenin önemli çevresel boyutları ile halkın bilgilendirilmesi ve sürece katılımı toplantısındaki görüş ve öneriler göz önüne alınmak suretiyle Ek-3’teki çevresel etki değerlendirmesi genel formatında belirtilen ana başlıklar altında ele alınması gereken konuları tanımlayan formatı, m) Çevresel etki değerlendirmesi süreci: Gerçekleştirilmesi planlanan projenin çevresel etki değerlendirmesinin yapılması için; başvuru, inşaat öncesi, inşaat, işletme ve işletme sonrası çalışmaları kapsayan süreci, n) Çevrimiçi ÇED süreci yönetim sistemi: ÇED sürecindeki iş ve işlemlerin elektronik ortamda gerçekleştirileceği sistemi, o) Duyarlı yöreler: Çevresel etkilere karşı biyolojik, fiziksel, ekonomik, sosyal ve kültürel nitelikli özellikleri ile duyarlı olan veya mevcut kirlilik yükü çevre ve halk sağlığını bozucu düzeylere ulaştığı belirlenen yörelerle, ülkemiz mevzuatı ve taraf olunan uluslararası sözleşmeler uyarınca korunması gerekli görülen ve Ek-5’te yer alan alanları, ö) Denetim: Gerçekleştirilmesi planlanan projeye dair ""Çevresel Etki Değerlendirmesi Gerekli Değildir"" veya ""Çevresel Etki Değerlendirmesi Olumlu"" kararı alındıktan sonra, inşaat öncesi, inşaat, işletme ve işletme sonrası dönemine ilişkin, kararın verilmesine esas teşkil eden şartlar doğrultusunda yürütülüp yürütülmediğinin tespit edilmesine yönelik çalışmaların bütününü, p) Entegre Proje: Bu Yönetmeliğe tabi olan, faaliyet konuları veya işlevleri açısından birbirine bağlı ve tamamlayıcı nitelikteki birden fazla faaliyeti kapsayan projeleri, r) Etki: Gerçekleştirilmesi planlanan bir projenin; hazırlık, inşaat ve işletme sırasında ya da işletme sonrasında, çevre unsurlarında doğrudan ya da dolaylı olarak, kısa veya uzun dönemde, geçici ya da kalıcı, olumlu ya da olumsuz yönde ortaya çıkması olası değişiklikleri, s) Etki alanı: Gerçekleştirilmesi planlanan bir projenin işletme öncesi, işletme döneminde ve işletme sonrasında etkilediği alanı, ş) Halk: Türkiye Cumhuriyeti vatandaşları ile Türkiye’de ikamet eden yabancıları, t) Halkın bilgilendirilmesi ve sürece katılımı: ÇED sürecinin başlangıcından sonuna kadar, halkı proje hakkında bilgilendirmek, projeye ilişkin görüş ve önerilerini almak üzere paydaş katılım planında detayları belirlenen her türlü etkinliği, (broşür, tanıtıcı film, resmi duyuru, toplantı, bilgilendirme ofisi ve benzeri), u) İlgili halk: Gerçekleştirilmesi planlanan projeden etkilenen veya etkilenmesi muhtemel olan halkı, ü) İl müdürlüğü: Çevre, Şehircilik ve İklim Değişikliği İl Müdürlüğünü, v) Kapsam dışı: Niteliği, prosesi, türü, üretim yöntemi vb. itibariyle, bu Yönetmelikte yer almayan veya bu Yönetmelikte yer almasına rağmen Ek-1 ve Ek-2’deki listelerde belirlenen eşik değerlerin altında planlanan projeleri, y) Kapsam ve özel format belirleme: ÇED sürecine tabi projeler için halkın bilgilendirilmesi ve sürece katılımı toplantısından sonra format verme aşamasına kadar yapılacak iş ve işlemleri, z) Komisyon: Proje için verilecek özel formatın kapsamını belirlemek ve hazırlanan ÇED raporunu inceleyip değerlendirmek üzere Bakanlık tarafından kurulan Komisyonu, aa) Kümülatif etki değerlendirme: Yapılması planlanan projenin, planlandığı alan ile projeden doğrudan etkilenecek alanlar veya kaynaklar üzerinde oluşturabileceği çevresel risk ve etkilerinin; mevcut, planlanan veya proje ile doğrudan ilgisi olabilecek diğer faaliyetlerle birlikte belirlenmesi ve analiz edilmesini, bb) Mücbir sebep: ÇED Olumlu/ÇED Gerekli Değildir kararı verilmiş olan projeler için bu Yönetmelikte tanımlanmış olan karar geçerlik süresi içerisinde yatırıma başlanılmasına doğrudan engel teşkil edecek; doğal afet, olağanüstü hal, idari yargı kararları (projenin tamamının yapılmasını etkileyecek şekilde yürütmenin durdurulması/iptal kararı varsa) gibi dıştan gelen fiili bir durumu, cc) Özel format bedeli: Ek-1’deki listede yer alan projelerin proje bedeline göre, Bakanlıkça belirlenmiş olan ve ÇED raporu özel formatı verilebilmesi için proje sahibi veya yetkilisi tarafından ödendiğine dair ibrazı gereken tutarı, çç) Paydaş katılım planı: Planlanan projenin tüm aşamalarında, projeden etkilenebilecek veya projeyi etkileyebilecek ya da proje ile ilgisi olabilecek tüzel/gerçek kişilerle (paydaşlarla) ne şekilde, hangi yöntemler ve araçlar kullanılarak iletişim kurulacağının ve bilgilendirme yapılacağının açıklandığı planı, dd) Proje: Gerçekleştirilmesi planlanan yatırımı, ee) Proje bedeli: Proje kapsamında, fiili olarak sahada yapılacak ünitelerin/tesislerin asgari yatırım tutarını (Arazi edinimi, saha düzenlemesi, bina-inşaat giderleri, makine-ekipman ile teçhizat giderleri, kurulum maliyetleri ve benzeri), ff) Proje ilerleme raporu: ÇED Olumlu kararı alındıktan sonra, komisyonca belirlenen periyotlarda yatırımın inşaat öncesine ve inşaat dönemine ilişkin kaydedilen gelişmeleri içeren raporu, gg) Proje sahibi: Projeyi gerçekleştirecek gerçek veya tüzel kişiyi, ğğ) Proje tanıtım dosyası: Çevresel etkileri ön inceleme ve değerlendirmeye tabi projeler için Ek-4’te yer alan genel format esas alınarak hazırlanan dosyayı, hh) Yatırıma başlama: Yapılması planlanan proje için alınmış olan ÇED Olumlu/ÇED Gerekli Değildir kararı sonrasında, karara konu projede yer alan ana veya yardımcı ünitelerinin, mer’i mevzuat kapsamında gerekli izinleri alındıktan sonra inşa faaliyetlerine başlanılmasını veya üretime geçilmesini, ıı) Yatırım süreci izleme: Gerçekleştirilmesi planlanan projeye dair ""Çevresel Etki Değerlendirmesi Olumlu"" kararı alındıktan sonra, proje ilerleme raporuna göre yapılan değerlendirmeleri, ifade eder. İKİNCİ BÖLÜM Genel Hükümler Yetki MADDE 5- (1) Bu Yönetmeliğe tabi projeler hakkında ""ÇED Olumlu"", ""ÇED Olumsuz"", ""ÇED Gereklidir"" veya ""ÇED Gerekli Değildir"" kararlarını verme yetkisi Bakanlığa aittir. Ancak Bakanlık gerekli gördüğü durumlarda ""ÇED Gereklidir"" veya ""ÇED Gerekli Değildir"" kararının verilmesi konusundaki yetkisini, sınırlarını belirleyerek il müdürlüğüne devredebilir. (2) Bu Yönetmelik hükümlerine göre karar (ÇED Olumlu/ÇED Gerekli Değildir) tesis edilmeden önce; a) Projenin gerçekleştirilmesinin ilgili mevzuat bakımından uygun olmadığının tespiti halinde, ÇED süreci aşamasına bakılmaksızın sonlandırılır. ÇED sürecinin sonlandırıldığı Bakanlık ve il müdürlüğü internet sayfasından ilan edilir. b) Proje sahibi veya yetkili temsilcisinin talep etmesi halinde ÇED süreci, aşamasına bakılmaksızın sonlandırılır. ÇED sürecinin sonlandırıldığı Bakanlık ve il müdürlüğü tarafından internet sayfasından ilan edilir. Çevresel etki değerlendirmesi başvuru dosyası, çevresel etki değerlendirmesi raporu veya proje tanıtım dosyası hazırlama yükümlülüğü MADDE 6- (1) Bu Yönetmelik kapsamındaki bir projeyi gerçekleştirmeyi planlayan gerçek veya tüzel kişiler; Çevresel Etki Değerlendirmesine tabi projeleri için; ÇED Başvuru Dosyasını ve ÇED Raporunu, Çevresel Etkileri Ön İnceleme ve Değerlendirmeye Tabi Projeleri için de Proje Tanıtım Dosyasını, Bakanlıkça yeterlik verilmiş kurum/kuruluşlara hazırlatmak, ilgili makama sunulmasını sağlamak ve proje kapsamında verdikleri taahhütlere uymakla yükümlüdürler. (2) Kamu kurum/kuruluşları, bu Yönetmelik hükümlerinin yerine getirilmesi sürecinde proje sahiplerinin veya Bakanlıkça yeterlik verilmiş kurum/kuruluşların isteyeceği konuya ilişkin her türlü bilgi, doküman ve görüşü vermekle yükümlüdürler. (3) Bu Yönetmeliğe tabi projeler için ""Çevresel Etki Değerlendirmesi Olumlu"" kararı veya ""Çevresel Etki Değerlendirmesi Gerekli Değildir"" kararı alınmadıkça bu projelerle ilgili teşvik, onay, izin, yapı ve kullanım ruhsatı verilemez, proje için yatırıma başlanamaz ve ihale edilemez. Ancak bu durum söz konusu teşvik, onay, izin ve ruhsat süreçlerine başvurulmasına engel teşkil etmez. ÜÇÜNCÜ BÖLÜM Çevresel Etki Değerlendirmesi Yöntemi Çevresel etki değerlendirmesi uygulanacak projeler MADDE 7- (1) Bu Yönetmeliğin; a) Ek-1’deki listede yer alan projelere, b) ""ÇED Gereklidir"" kararı verilen projelere, c) Kapsam dışı değerlendirilen veya kanunen muafiyeti bulunan projelere ilişkin kapasite artırımı ve/veya alan genişletilmesinin planlanması halinde, mevcut proje kapasitesi ve kapasite artışları toplamı ile birlikte projenin yeni kapasitesinin Ek-1’deki listede yer aldığı projelere, ÇED raporu hazırlanması zorunludur. Çevresel etki değerlendirmesi sürecinin başlatılması ve komisyonun kuruluşu MADDE 8- (1) 7 nci maddede tanımlanmış projeler ile ilgili olarak; proje sahibi tarafından vekâleten yetkilendirilen ve Bakanlıkça verilmiş yeterlik belgesi bulunan kurum/kuruluşlar, Ek-3’te yer alan ÇED genel formatı esas alınarak hazırlanmış ÇED başvuru dosyasını Bakanlığa sunar. (2) Bakanlık, başvuru dosyasındaki bilgi ve belgeleri genel formata uygunluk bakımından inceler. Bu işlemler 5 iş günü içinde tamamlanır. Ek-3’te yer alan ÇED genel formatına uygun hazırlanmadığı anlaşılan ÇED başvuru dosyası, eksiklikleri tamamlanmak üzere iade edilir. İade edilen ÇED başvuru dosyası 1 ay içinde yeniden sunulmazsa ÇED süreci sonlandırılır. (3) İnceleme sonucunda, başvuru dosyasının Ek-3’te yer alan genel formata uygun hazırlandığına karar verilmesi halinde, Bakanlık tarafından başvuru dosyasındaki bilgiler dikkate alınarak, ilgili kamu kurum ve kuruluşları ile Bakanlık yetkililerinden oluşan bir Komisyon kurulur. ÇED süreci içerisinde gerek görülmesi halinde komisyona üye eklenebilir veya çıkarılabilir. (4) Proje ile ilgili olarak başvurunun yapıldığı, ÇED sürecinin başladığı, ÇED başvuru dosyasının halkın görüşüne açıldığı ve ÇED süreci tamamlanana kadar projeye ilişkin görüş ve önerilerin il müdürlüğüne veya Bakanlığa verilebileceğine dair duyuru, Bakanlık ve il müdürlüğü internet sayfasında ilan edilir. Ayrıca askıda ilan, anons ve benzeri şekilde de halka duyurulabilir. (5) Bakanlık, halkın bilgilendirilmesi ve sürece katılımı amacıyla yapılacak toplantının tarihini ve ÇED raporu özel formatının belirlenmesi için görüş verilmesi gereken nihai tarihi belirten bir yazıyı komisyon üyelerine gönderir. Ek-3’te yer alan genel format doğrultusunda hazırlanmış ÇED başvuru dosyası Komisyon üyelerine gönderilir. (6) Bakanlık, gerekli gördüğü hallerde, projenin konusu, türü ve proje için belirlenen yerin özelliklerini de dikkate alarak; üniversiteler, enstitüler, araştırma ve uzman kuruluşları, meslek odaları, sendikalar, birlikler, sivil toplum örgütlerini de komisyona dâhil edebilir ve toplantılarına üye olarak çağırabilir. (7) Komisyonda kurum ve kuruluş temsilcisi olarak görev yapan üyelerin, yeterli mesleki bilgi ve deneyime sahip olmaları ve temsil ettikleri kurum/kuruluşların görev alanlarıyla sınırlı olmak üzere görüş vermeye yetkili kılınmış olmaları esastır. Halkın bilgilendirilmesi ve sürece katılımı toplantısı MADDE 9- (1) Halkı yatırım hakkında bilgilendirmek, projeye ilişkin görüş ve önerilerini almak üzere; Bakanlıkça yeterlik verilmiş kurum/kuruluşlar ve proje sahibinin katılımı ile Bakanlıkça belirlenen tarihte, projeden en çok etkilenmesi beklenen ilgili halkın kolaylıkla ulaşabileceği il müdürlüğü tarafından belirlenen merkezi bir yer ve saatte halkın bilgilendirilmesi ve sürece katılımı toplantısı düzenlenir. (2) Bakanlıkça yeterlik verilmiş kurum/kuruluşlar toplantı tarihini, saatini, yerini ve konusunu belirten bir ilanı; projenin gerçekleştirileceği yörede yayımlanan yerel süreli yayın ile birlikte yaygın süreli yayın olarak tanımlanan bir gazetede toplantı tarihinden en az 10 takvim günü önce yayımlatır. (3) Halkın bilgilendirilmesi ve sürece katılımı toplantısı, il müdürünün veya görevlendireceği bir yetkilinin başkanlığında yapılır. Toplantıda halkın; proje hakkında bilgilendirilmesi, görüş, öneri ve sorularının alınması sağlanır. Halk tarafından dile getirilen görüş, öneri ve itirazlar toplantı hakkında düzenlenecek tutanakta belirtilir. Toplantı başkanı, katılımcılardan görüşlerini yazılı olarak vermelerini isteyebilir. Toplantı tutanağı, bir sureti il müdürlüğünde kalmak üzere Bakanlığa gönderilir. (4) Komisyon üyeleri, özel format belirleme öncesinde, projenin planlandığı alanı inceleyebilir, bildirilen tarihte düzenlenecek halkın bilgilendirilmesi ve sürece katılımı toplantısına katılabilirler. (5) Halkı, proje ve etkileri hakkında bilgilendirmek, halkın projeye ilişkin görüş ve önerilerini almak üzere, Bakanlıkça yeterlik verilmiş kurum/kuruluşlar tarafından paydaş katılım planı (PKP) hazırlanır. Hazırlanan paydaş katılım planı ÇED başvuru dosyası ekinde sunulur. Bakanlık gerekli gördüğü durumlarda, yeterlik verilmiş kurum/kuruluşlardan halkın bilgilendirilmesine yönelik olarak ÇED süreci boyunca; bilgilendirici broşür dağıtılması, anket, seminer gibi çalışmalar yapılması veya proje ile ilgili internet sitesi hazırlanarak bilgi paylaşılması gibi ilave çalışmalar yapmasını da isteyebilir. Ayrıca Bakanlık tarafından talep edilmesi halinde ÇED süreci içerisinde bu plan güncellenir. Çevresel etki değerlendirmesi raporu özel formatının belirlenmesi MADDE 10- (1) Komisyon üyesi kurum/kuruluşların görüş ve önerileri ile halktan gelen görüş ve öneriler doğrultusunda Bakanlıkça ÇED raporu özel formatı hazırlanır. (2) ÇED raporu özel formatı, özel format bedelinin ödenmesi mukabilinde verilir. Özel format bedeli, format için Bakanlık tarafından komisyon üyelerine yazılı olarak bildirilen son görüş verme tarihinden itibaren 1 ay içerisinde yatırılmaz ise ÇED süreci sonlandırılır. (3) Format bedelinin yatırılmasından sonra, Bakanlıkça 7 iş günü içerisinde özel format verilir. (4) Bakanlıkça yeterlik verilmiş kurum/kuruluşlar özel formatın veriliş tarihinden itibaren 12 ay içinde ÇED raporunu Bakanlığa sunmakla yükümlüdür. Talep edilmesi durumunda 6 ay ek süre verilir. Bu süre içinde ÇED raporu sunulmaz ise ÇED süreci sonlandırılır. Çevresel etki değerlendirmesi raporunun Bakanlığa sunulması MADDE 11- (1) Bakanlıkça yeterlik verilmiş kurum/kuruluşlar tarafından hazırlanan ÇED raporu Bakanlığa sunulur. ÇED raporunun özel formatına uygunluğu ve belirlenen çalışma grubunda yer alması gereken meslek uzmanlarınca hazırlanıp hazırlanmadığı hakkındaki inceleme Bakanlık tarafından 7 iş günü içinde sonuçlandırılır. ÇED raporunun özel formatına uygun olmadığı ve/veya belirlenen çalışma grubunca hazırlanmadığının anlaşılması halinde ÇED raporu iade edilir. İade edilen ÇED raporunun eksiklikleri tamamlanarak 30 takvim günü içerisinde Bakanlığa sunulması gerekmektedir. Süresi içerisinde sunulmaması halinde ÇED süreci sonlandırılır. ÇED raporunun tamamlanması için verilen 30 takvim günlük süre yetkili müşavir firmaların kullanacağı toplam süreyi ifade eder. (2) Bakanlıkça verilen özel formata uygun hazırlandığı tespit edilen ÇED raporu hakkında görüşlerinin alınması amacıyla, toplantı tarihini ve yerini belirten bir yazı ile komisyon üyeleri inceleme ve değerlendirme komisyonu toplantısına davet edilir. Bakanlığa sunulan ÇED raporu, komisyon üyelerine gönderilir. (3) Proje ile ilgili inceleme değerlendirme sürecinin başladığı ve ÇED raporunun halkın görüşüne açıldığı, Bakanlık ve il müdürlüğü tarafından internet sayfasından ilan edilir. Ayrıca askıda ilan veya anons yoluyla da halka duyurulur. (4) İlgililer, ÇED raporunu ilan edilmesinden itibaren rapor hakkında görüş ve önerilerini Bakanlığa veya il müdürlüğüne bildirebilirler. İl müdürlüğüne bildirilen görüşler Bakanlığa iletilir. Bu görüşler komisyon tarafından dikkate alınır ve Bakanlıkça yeterlik verilmiş kurum/kuruluşlar tarafından son şekli verilen ÇED raporuna yansıtılır. Komisyonun çalışma usulü ve çevresel etki değerlendirmesi raporunun incelenmesi MADDE 12- (1) İnceleme ve Değerlendirme Komisyonu, toplantı günü ve saatine kadar görüşünü yazılı olarak bildiren üyeler dâhil salt çoğunluk ile toplanır. Komisyon üyeleri, temsil ettikleri kurum/kuruluşu ilgilendiren konulardaki yetki, görev ve sorumlulukları çerçevesinde görevlendirilirler ve kurum/kuruluşları adına görüş bildirirler. Komisyon başkanı toplantıda üyelerden görüşlerini yazılı olarak vermelerini isteyebilir. Yazılı görüş veren kurum/kuruluş temsilcilerinin sonraki toplantılara katılmamaya ilişkin istemleri Komisyon başkanınca değerlendirilir. (2) İnceleme değerlendirme toplantı tarihinden itibaren 30 takvim günü içerisinde görüş bildirmeyen kurum/kuruluşun görüşü olumlu kabul edilir. Görüş bildirmek için ilave süreye ihtiyaç duyulması halinde talep ilgili komisyon üyesi tarafından yazılı olarak Bakanlığa iletilir. Kurum/kuruluşların ilave süre talepleri Bakanlık tarafından dikkate alınır. (3) Proje sahibi ile Bakanlıkça yeterlik verilmiş kurum/kuruluşlar, komisyon üyelerini bilgilendirmek için toplantıda hazır bulunurlar. Gerekli hallerde komisyon toplantıları elektronik ortamda video konferans ve benzeri yöntemle de yapılabilir. Toplantının düzenlenme şekli komisyon üyelerine gönderilen davet yazısında belirtilir. (4) Komisyon, Bakanlıkça yeterlik verilmiş kurum/kuruluşlardan proje ile ilgili geniş kapsamlı bilgi vermesini, araç gereç sağlamasını, konusu itibarıyla Bakanlıkça ya da Bakanlıkça yeterlik verilmiş özel veya kamuya ait kurum/kuruluşların laboratuvarlarınca analiz, deney ve ölçümler yapmasını veya yaptırmasını isteyebilir. (5) Su, toprak ve benzeri analizlerde, tartışmalı durum olması halinde şahit numuneye başvurulabilir. Bu işlemlerin sonuçlarını Bakanlıkça yeterlik verilmiş kurum/kuruluşlar Bakanlığa sunmakla yükümlüdürler. (6) Komisyon gerekli görürse, görevlendireceği üyeleri aracılığı ile projenin gerçekleştirilmesi planlanan yerde ve benzer tesislerde inceleme yapabilir. (7) ÇED raporunda önemli eksiklik ve yanlışların görülmesi durumunda Komisyon, bunların giderilmesini Bakanlıkça yeterlik verilmiş kurum/kuruluşlardan veya ilgili kurumlardan ister. Bu durumda, inceleme ve değerlendirme süreci durdurulur. Eksiklikler tamamlanmadan veya gerekli düzeltmeler yapılmadan Komisyon çalışmalarına devam edilmez. (8) Bakanlıkça yeterlik verilmiş kurum/kuruluşlar süreci durdurulan projelerde 12 ay içerisinde eksiklikleri tamamlamak veya gerekli düzeltmeleri yapmakla yükümlüdür. Gerekçeleri belirtilerek talep edilmesi durumunda en fazla 6 ay ek süre verilir. Bu süreler içinde ÇED raporu sunulmaz ise ÇED süreci sonlandırılır. (9) Bakanlıkça yeterlik verilmiş kurum/kuruluşların ÇED raporunda gerekli görülen düzeltmeleri yapıp yeniden Bakanlığa sunmasından sonra; Komisyon toplantıya çağırılır. Toplantının yapılması ile birlikte inceleme ve değerlendirme süreci kaldığı yerden işlemeye başlar. (10) Birinci toplantıda ÇED süreci durdurulmuş olan ve dokuzuncu fıkradaki şartları sağlayarak süreci kaldığı yerden tekrar başlatılan projelerde; a) ÇED raporu içerisinde yapılan düzeltmenin Komisyonun ikinci toplantısında yeterli bulunmaması halinde süreç durdurma işlemi 1 kez daha yapılabilir. İkinci süreç durdurma işleminden sonra eksiklikleri tamamlanmış ÇED raporunun 3 ay içerisinde Bakanlığa sunulması gerekmektedir. Sunulmaması halinde ÇED süreci sonlandırılır. b) İkinci süreç durdurma işleminden sonra (a) bendinde verilen sürede ÇED raporunun Bakanlığa sunulması halinde, istenilen çalışmaların yapılıp yapılmadığının tespiti için son kez (üçüncü kez) komisyon üyeleri toplantıya çağrılır. Bu durumda yapılacak komisyon toplantısında raporda yapılan düzeltmelerin yeterli bulunması halinde ÇED raporuna son şekli verilir. Yeterli bulunmaması halinde yeni bir komisyon toplantısı yapılmayacağı tutanak altına alınır ve ÇED süreci sonlandırılır. (11) Komisyon tarafından, inceleme ve değerlendirme toplantıları sırasında; a) ÇED Raporu ve eklerinin yeterli ve uygun olup olmadığına, b) Yapılan incelemelerin, hesaplamaların ve değerlendirmelerin yeterli düzeyde veri, bilgi ve belgeye dayandırılıp dayandırılmadığına, c) Projenin çevreye olabilecek etkilerinin kapsamlı bir şekilde incelenip incelenmediğine, ç) Çevreye olabilecek olumsuz etkilerin giderilmesi için gerekli önlemlerin yer alınıp alınmadığına, d) Halktan gelen görüş ve önerilere çözüm getirilip getirilmediğine, ilişkin inceleme ve değerlendirmeler yapılır. (12) Fiziki ortamda katılım ile gerçekleştirilen toplantılarda, toplantı sonucunu belirten tutanak Bakanlık tarafından düzenlenir ve komisyon üyeleri tarafından imza altına alınır. Toplantının video konferans ve benzeri yöntemler ile elektronik ortamda yapılması halinde ise; yazılı görüş bildiren veya uzaktan erişim ile katılım sağlayan kurum/kuruluşları ve toplantı sonucunu belirten tutanak Bakanlık tarafından düzenlenir. Komisyon tarafından incelenerek son şekli verilen çevresel etki değerlendirmesi raporu ve ilgili dokümanların Bakanlığa sunulması MADDE 13- (1) Komisyon tarafından incelenerek son şekli verilen ÇED raporu, Bakanlıkça yeterlik verilmiş kurum/kuruluşlar tarafından inceleme ve değerlendirme toplantılarının sona erdirilmesinden sonraki 10 takvim günü içinde Bakanlığa sunulur. Sunulan raporda eksiklik tespit edilmesi durumunda rapor iade edilir. İade edilen rapordaki eksikliklerin iade tarihinden itibaren 90 takvim günü içerisinde tamamlanmaması halinde ÇED süreci sonlandırılır. Son şekli verilen ÇED raporunun tamamlanması için verilen 90 takvim günlük süre yetkili müşavir firmaların kullanacağı toplam süreyi ifade eder. Çevresel etki değerlendirmesi olumlu veya çevresel etki değerlendirmesi olumsuz kararı MADDE 14- (1) Komisyon tarafından incelenerek son şekli verilen ÇED raporu, halkın görüş ve önerilerini almak üzere, Bakanlık ve/veya il müdürlüğü tarafından askıda ilan ve internet aracılığı ile 10 takvim günü görüşe açılır. Bakanlıkça proje ile ilgili karar alma sürecinde bu görüşler de değerlendirilir. Bakanlık halktan gelen görüşler doğrultusunda, rapor içeriğinde gerekli eksikliklerin tamamlanmasını, ek çalışmalar yapılmasını ya da Komisyonun yeniden toplanmasını isteyebilir. Nihai ÇED raporu ve eklerinin proje sahibinin taahhüdü altında olduğunu belirten taahhüt yazısı ve taahhüdü imzalayan yetkilinin noter onaylı imza sirküleri ile ticari sicil gazetesi 5 iş günü içerisinde Bakanlığa sunulur. Kamu kurum/kuruluşlarından noter onaylı imza sirküleri ile ticari sicil gazetesi istenmez. (2) Birinci fıkrada belirtilen belgeler, süresi içerisinde gerekçesi belirtilmeden sunulmaz ise projenin ÇED süreci sonlandırılır. (3) Bakanlık, Komisyon çalışmalarını ve halkın görüşlerini dikkate alarak proje için ""ÇED Olumlu"" ya da ""ÇED Olumsuz"" kararı verir. Verilen karar görüşü alınan komisyon üyesi kurum/kuruluşlara, proje sahibine ve Bakanlıkça yeterlik verilmiş kurum/kuruluşlara bildirilir. (4) Proje için verilen ""ÇED Olumlu"" ya da ""ÇED Olumsuz"" kararı, karar tarihinden itibaren Bakanlık ve il müdürlüğü internet sitesinde süresiz, askıda 30 takvim günü ilan edilerek halka duyurulur. (5) ""ÇED Olumlu"" kararı verilen proje için 5 yıl içinde mücbir sebep bulunmaksızın yatırıma başlanmaması durumunda ""ÇED Olumlu"" kararı geçersiz sayılır. (6) Yatırıma başlanılmamış olan projeler için verilen ÇED Olumlu kararları, proje sahibinin talebi ve talebin Bakanlık tarafından uygun görülmesi halinde geçersiz sayılır. Bu şekilde geçersiz sayılan kararlar Bakanlık ve il müdürlüğü tarafından internet sayfasında ilan edilir. DÖRDÜNCÜ BÖLÜM Ön İnceleme ve Değerlendirme Yöntemi Çevresel etkileri ön inceleme ve değerlendirmeye tabi projeler MADDE 15- (1) Bu Yönetmeliğin; a) Ek-2’deki listede yer alan projeler, b) Kapsam dışı değerlendirilen veya kanunen muafiyeti bulunan projelere ilişkin kapasite artırımı ve/veya genişletilmesinin planlanması halinde, mevcut proje kapasitesi ve kapasite artışları toplamı ile birlikte projenin yeni kapasitesi Ek-2’deki listede belirtilen projeler, için proje tanıtım dosyası hazırlanması zorunludur. Başvuru ve inceleme MADDE 16- (1) 15 inci maddede tanımlanmış projelerin çevresel etkilerinin incelenmesi amacıyla, proje sahibi tarafından vekâleten yetkilendirilen ve Bakanlıkça yeterlik verilmiş olan kurum/kuruluşlar tarafından; Ek-4’te yer alan formata göre proje tanıtım dosyası hazırlanır. Hazırlanan proje tanıtım dosyası, proje tanıtım dosyasında ve eklerinde yer alan bilgi ve belgelerin doğru olduğunu belirtir proje sahibince onaylı taahhüt yazısı ile başvuru bedelinin ödendiğine dair dekontla birlikte Bakanlığa sunulur. (2) Bakanlık, proje için hazırlanan proje tanıtım dosyasını Ek-4’te yer alan format çerçevesinde 5 iş günü içinde inceler. Formata uygun hazırlanmadığı tespit edilen proje tanıtım dosyası, tamamlanmak üzere iade edilir. Eksiklikleri tamamlanan dosya 15 takvim günü içinde yeniden Bakanlığa sunulur. Sunulmaması durumunda ÇED süreci sonlandırılır. Formata uygun hazırlandığı tespit edilen proje tanıtım dosyasına konu proje ile ilgili ÇED inceleme değerlendirme süreci başlatılır. (3) Formata uygun hazırlandığı tespit edilen ve ÇED inceleme ve değerlendirme süreci başlatılan projelerde; a) Kurum/kuruluş görüşü alınmasına ve toplantı düzenlenmesine gerek duyulmaması, hazırlanan dosyanın yeterli bulunması ve benzeri durumlarda, Bakanlık tarafından 15 iş günü içinde ÇED inceleme ve değerlendirme süreci tamamlanarak karar aşamasına geçilir. b) Bakanlık tarafından gerekli görülmesi halinde, dosyadaki bilgiler dikkate alınarak ilgili kurum/kuruluşlardan yazılı görüş istenebilir veya ilgili kurum/kuruluşlarla toplantı düzenlenebilir. Yazılı görüş istenilmesi halinde görüş talep yazı tarihinden itibaren, toplantı düzenlenmesi halinde ise toplantı tarihinden itibaren 30 takvim günü içerisinde görüş bildirmeyen kurum/kuruluşun görüşü olumlu kabul edilir. Görüş bildirmek için ilave süreye ihtiyaç duyulması halinde talep ilgili komisyon üyesi tarafından yazılı olarak Bakanlığa iletilir. Kurum/kuruluşların ilave süre talepleri Bakanlık tarafından dikkate alınır. c) Bakanlıkça gerekli görülmesi halinde yeterlik verilmiş kurum/kuruluşlardan proje ile ilgili geniş kapsamlı bilgi vermesi, araç gereç sağlaması, analiz, deney ve ölçümler yapması veya yaptırması istenebilir. (4) Bakanlıkça; dosyada tespit edilen eksiklikler veya yer alması gereken bilgi/belgeler ile alınmış olan kurum/kuruluş görüşleri, yeterlik verilmiş kurum/kuruluşa yazılı olarak iletilir. Bakanlıkça iletilen görüşler doğrultusunda yeterlik sahibi kurum/kuruluş tarafından hazırlanan proje tanıtım dosyası 6 ay içinde Bakanlığa sunulur. Bu süre içerisinde proje tanıtım dosyası sunulmazsa ÇED süreci sonlandırılır. (5) Eksiklik bildirimi Bakanlık tarafından en çok 3 kez yapılabilir. İade edilen proje tanıtım dosyası süresi içerisinde sunulmaz veya yapılan düzeltme yeterli görülmezse ÇED süreci sonlandırılır. Eksiklik bildirilen proje tanıtım dosyasının tamamlanması için verilen 6 aylık süre yetkili müşavir firmaların kullanacağı toplam süreyi ifade eder. (6) Proje tanıtım dosyasının, belirtilen süre içinde sunulması ve bilgi/belgelerin yeterli bulunması halinde karar aşamasına geçilir. Çevresel etki değerlendirmesi gereklidir veya çevresel etki değerlendirmesi gerekli değildir kararı MADDE 17- (1) Bakanlık inceleme değerlendirme süreci tamamlanarak karar aşamasına geçilen proje hakkında 5 iş günü içinde ""ÇED Gereklidir"" veya ""ÇED Gerekli Değildir"" kararını verir. Verilen karar il müdürlüğüne, görüş alınan kurum/kuruluşlara, proje sahibine ve Bakanlıkça yeterlik verilmiş kurum/kuruluşlara bildirilir. Bu karar il müdürlüğü tarafından internet sitesinde süresiz ve askıda 30 takvim günü ilan edilerek halka duyurulur. (2) “ÇED Gerekli Değildir” kararı verilen proje için 5 yıl içinde mücbir sebep bulunmaksızın yatırıma başlanmaması durumunda “ÇED Gerekli Değildir” kararı geçersiz sayılır. (3) Yatırıma başlanılmamış olan projeler için verilen “ÇED Gerekli Değildir” kararları, proje sahibinin talebi ve talebin Bakanlık tarafından uygun görülmesi halinde geçersiz sayılır. Bu şekilde geçersiz sayılan kararlar Bakanlık ve il müdürlüğü tarafından internet sayfasında ilan edilir. (4) “ÇED Gereklidir” kararı verilen projeler için ÇED başvuru dosyası hazırlanarak Bakanlığa başvuru yapılması gerekmektedir. Ancak, “ÇED Gereklidir” kararına esas şartların değişmesi halinde, 15 inci madde hükümlerine göre yeniden başvuru yapılabilir. BEŞİNCİ BÖLÜM İzleme ve Denetim Yatırımın izlenmesi ve denetimi MADDE 18- (1) Bakanlık, ""ÇED Olumlu"" kararı veya ""ÇED Gerekli Değildir"" kararı verilen projelerle ilgili olarak, “ÇED Olumlu” kararına esas nihai ÇED raporunda veya “ÇED Gerekli Değildir” kararına esas proje tanıtım dosyasında taahhüt edilen hususların yerine getirilip getirilmediğini izler, kontrol eder ve denetler. Bakanlık, proje ilerleme raporlarında belirtilen iş ve işlemlerin doğruluğunu kontrol eder. (2) Bakanlık birinci fıkradaki görevleri yerine getirirken gerekli görmesi durumunda ilgili kurum/kuruluşlarla işbirliği yapar. (3) Proje sahibi ""ÇED Olumlu"" veya ""ÇED Gerekli Değildir"" kararını aldıktan sonra, projede planlanan bu Yönetmeliğe tabi değişiklikleri Bakanlığa veya ilgili il müdürlüğüne bildirmekle yükümlüdür. (4) “ÇED Olumlu” kararı verilen projelerin proje sahibi; komisyonca belirlenen periyotlarda yatırımda kaydedilen gelişmeleri içeren proje ilerleme raporunu, Bakanlıkça yeterlik verilen ve söz konusu projenin ÇED raporunun hazırlanmasında görev almayan kurum/kuruluşlara hazırlatarak elektronik sisteme yüklemek ve Bakanlık denetimlerinde sunmakla yükümlüdür. Yükümlülüğün yerine getirilmesine yönelik yöntem Bakanlıkça belirlenir. Bu Yönetmeliğe aykırı uygulamaların durdurulması MADDE 19- (1) Bu Yönetmelik kapsamındaki projelerde; a) “ÇED Olumlu” kararı alınmadan başlanan faaliyetler Bakanlıkça veya Bakanlığın yazılı talimatı ile doğrudan il müdürlüğü tarafından, “ÇED Gerekli Değildir” kararı alınmadan başlanan faaliyetler ise mahallin en büyük mülki amiri tarafından süre verilmeksizin durdurulur. ""ÇED Olumlu"" ya da ""ÇED Gerekli Değildir"" kararı alınmadıkça yatırıma ilişkin durdurma kararı kaldırılmaz. “ÇED Olumlu"" ya da ""ÇED Gerekli Değildir"" kararı alınmaz ise, yatırımcı faaliyet alanını eski haline getirmekle yükümlüdür. 2872 sayılı Çevre Kanununun ilgili hükümlerine göre işlem tesis edilir. b) “ÇED Olumlu” kararı ya da “ÇED Gerekli Değildir” kararı verildikten sonra, proje sahibi tarafından nihai ÇED raporu veya proje tanıtım dosyasında taahhüt edilen hususlara uyulmadığının tespit edilmesi durumunda söz konusu taahhütlere uyulması için projeyle ilgili Bakanlıkça/il müdürlüğünce bir defaya mahsus olmak üzere ve bir yılı aşmamak üzere süre verilebilir. Bu süre sonunda taahhüt edilen hususlara uyulmaz ise yatırım durdurulur. Yükümlülükler yerine getirilmedikçe durdurma kararı kaldırılmaz. Bu konuda 2872 sayılı Kanunun ilgili hükümlerine göre işlem tesis edilir. ALTINCI BÖLÜM Çeşitli ve Son Hükümler Kapasite artışları MADDE 20- (1) ""ÇED Olumlu"" veya ""ÇED Gerekli Değildir"" kararı bulunan ve eşik değeri olan projelerde yapılacak kapasite artışı ve/veya alan genişletilmesinin planlanması durumunda, her bir kapasite artışı miktarının mevcut proje kapasitesi ile toplanması ve bu toplamın; a) Ek-1’deki listede yer alan eşik değer ve üzerinde kalması durumunda, 8 inci madde kapsamında başvuru yapılması gerekmektedir. b) Ek-2’deki listede yer alan eşik değer ve üzerinde kalması durumunda, 16 ncı madde kapsamında başvuru yapılması gerekmektedir. (2) “ÇED Olumlu” veya “ÇED Gerekli Değildir” kararı bulunan projelerde kapasite artışı ve/veya genişletilmesinin planlanması halinde, planlanan projenin etkileri, mevcut karara esas çevresel etkiler ile birlikte kümülatif olarak değerlendirilir. Proje sahibinin değişmesi ve projenin devri MADDE 21- (1) Proje sahibinin herhangi bir nedenle değişmesi durumunda; projenin yeni sahibi, projenin devrine konu bilgi ve belgeleri (noter onaylı devir sözleşmesi, tapu senedi, ilgili idaresince onaylı icra/ihale sonuç belgeleri ve benzeri), nihai ÇED raporu/proje tanıtım dosyası ve eklerinin proje sahibinin taahhüdü altında olduğunu belirten taahhütnamesini ve taahhüdü imzalayan yetkilinin noter onaylı imza sirküleri ile ticari sicil gazetesini 6 ay içerisinde ilgili il müdürlüğüne sunmakla yükümlüdür. (2) Devir tarihinden itibaren projenin önceki sahibinin taahhüt ve yükümlülükleri başka bir işleme gerek kalmaksızın projenin yeni sahibi tarafından üstlenilmiş sayılır. (3) Proje sahibi değişikliklerinde, ilgili il müdürlüğü tarafından proje yerinde inceleme yapılması gerekmektedir. Çevresel etki değerlendirmesi uygulamalarının güçlendirilmesi MADDE 22- (1) Bakanlık, ÇED uygulamalarına ilişkin olarak, gerektiğinde yerli ve yabancı kurum/kuruluşlar ile işbirliği halinde her türlü eğitim, plan, program ve proje çalışmaları yapabilir; kitap, kitapçık, rehber ve her çeşit doküman hazırlayabilir, seminer ve toplantılar düzenleyebilir. Askeri projeler MADDE 23- (1) Askeri projelerle ilgili ÇED uygulamaları, Milli Savunma Bakanlığının veya İçişleri Bakanlığının görüşü alınarak Bakanlık tarafından belirlenir. Olağanüstü durumlar ve özel hükümler MADDE 24- (1) Aşağıdaki projeler için uygulanacak ÇED sürecine ilişkin yöntem Bakanlıkça belirlenir: a) Afet riski altındaki alanların dönüştürülmesi işlemleri, doğal afetler sonucu yıkılan, bozulan, tahrip olan veya hasar gören herhangi bir yatırımın bulunduğu yerde kısmen veya tamamen yeniden gerçekleştirilmesi planlanan projeler ile doğal afet, kaza ve benzeri acil durumlarda ortaya çıkan çevre kirliliğinin önlenmesi için ivedilikle yapılması gereken projeler. b) Bu Yönetmeliğe tabi olmayan veya Ek-2’deki listeye tabi olduğu halde proje sahibinin ÇED raporu hazırlama talebinin Bakanlıkça uygun görüldüğü projeler. c) Organize sanayi bölgeleri, ihtisas organize sanayi bölgeleri, endüstri bölgeleri, serbest bölgeler ile teknoloji geliştirme bölgelerinde kurulması planlanan projeler. ç) Stratejik çevresel değerlendirme yapılan alanlarda kurulması planlanan projeler. d) Teknoloji değişikliği uygulamak suretiyle, verim artırımına, doğal kaynak kullanımını azaltmaya ve/veya çevre kirliliğini azaltmaya yönelik yapılmak istenilen değişiklikler, Ar-Ge çalışmaları veya prototip üretim yapan projeler. e) Ek-1 veya Ek-2’deki listelerde olup, eşik değeri olmayan projelerde yapılacak her türlü değişikliği içeren projeler. Entegre projeler MADDE 25- (1) Bu Yönetmeliğe tabi birden fazla projeyi kapsayan entegre bir projenin planlanması halinde, Bakanlıkça entegre proje için tek bir ÇED başvuru dosyası/proje tanıtım dosyası hazırlanması istenir. Yeterlik belgesi MADDE 26- (1) Proje tanıtım dosyası, ÇED başvuru dosyası, ÇED raporu ve proje ilerleme raporu hazırlayacak kurum ve kuruluşlar Bakanlıktan yeterlik belgesi almakla yükümlüdürler. Yeterlik belgesinin verilmesi, yeterlik belgesi verilen kurum/kuruluşların denetimi ve belgenin iptal edilmesi ile ilgili usul ve esaslar Bakanlıkça düzenlenir. Çevrimiçi ÇED süreci yönetim sistemi MADDE 27- (1) ÇED sürecine ilişkin iş ve işlemler, Çevrimiçi ÇED Süreci Yönetim Sisteminden (e-ÇED) yürütülür. Çevrimiçi ÇED Süreci Yönetim Sisteminin yürütülmesine ilişkin iş ve işlemler Bakanlık tarafından belirlenir ve Bakanlığın internet sayfasında ilan edilir. Düzenleme yetkisi MADDE 28- (1) Bakanlık, gerekli gördüğü hallerde bu Yönetmeliğin uygulanmasına ilişkin olarak düzenleme yapılabilir. Yürürlükten kaldırılan yönetmelik MADDE 29- (1) 25/11/2014 tarihli ve 29186 sayılı Resmî Gazete’de yayımlanan Çevresel Etki Değerlendirmesi Yönetmeliği yürürlükten kaldırılmıştır. Geçiş süreci GEÇİCİ MADDE 1- (1) Bu Yönetmeliğin yürürlük tarihinden önce, ÇED başvuru dosyası/proje tanıtım dosyası il müdürlüğüne ya da Bakanlığa sunulmuş projelere, bu Yönetmeliğin lehte olan hükümleri ve/veya başvuru tarihinde yürürlükte olan Yönetmelik hükümleri uygulanır. Kanunen muafiyet hakkı olan projeler GEÇİCİ MADDE 2- (1) 7/2/1993 tarihli ve 21489 sayılı Resmî Gazete’de yayımlanan mülga Çevresel Etki Değerlendirmesi Yönetmeliğinin yayımı tarihinden önce üretime ve/veya işletmeye başladığı belgelenen projeler bu Yönetmelik hükümlerinden muaftır. (2) 23/6/1997 tarihinden önce kamu yatırım programına alınmış olup, 29/5/2013 tarihi itibarıyla üretim veya işletmeye başlamış olan projeler ile bunların gerçekleştirilmesi için zorunlu olan yapı ve tesisler bu Yönetmelik hükümlerinden muaftır. Yürürlük MADDE 30- (1) Bu Yönetmelik yayımı tarihinde yürürlüğe girer. Yürütme MADDE 31- (1) Bu Yönetmelik hükümlerini Çevre, Şehircilik ve İklim Değişikliği Bakanı yürütür.   Ekleri için tıklayınız. "
"NÜKLEER DÜZENLEME KURUMU İŞLEM VE HİZMET BEDELLERİ YÖNETMELİĞİ   BİRİNCİ BÖLÜM Başlangıç Hükümleri Amaç ve kapsam MADDE 1- (1) Bu Yönetmeliğin amacı, Nükleer Düzenleme Kurumunun uygulayacağı işlem ve hizmet bedellerinin belirlenmesine ve tahsil edilmesine ilişkin usul ve esasları belirlemektir. Dayanak MADDE 2- (1) Bu Yönetmelik, 5/3/2022 tarihli ve 7381 sayılı Nükleer Düzenleme Kanununun 21 inci maddesinin ikinci fıkrasına dayanılarak hazırlanmıştır. Tanımlar MADDE 3- (1) Bu Yönetmelikte geçen; a) Bedel: İşlem ve Hizmet Bedelleri Listesinde yer alan işlem ve hizmetlerin parasal karşılığını, b) İşlem ve Hizmet Bedelleri Listesi: Kurumun işlem ve hizmetleri ile bunların parasal karşılığının belirlendiği ve Kurumun internet sayfasında yayımlanan listeyi, c) Kurul: Nükleer Düzenleme Kurulunu, ç) Kurum: Nükleer Düzenleme Kurumunu, ifade eder. İKİNCİ BÖLÜM İşlem ve Hizmet Bedellerine İlişkin Hususlar İşlem ve hizmetler MADDE 4- (1) Kurumun işlem ve hizmetleri aşağıdaki ana başlıkları içerir: a) Yetkilendirme. b) Denetim ve yerinde inceleme. c) Değerlendirme. ç) Onay. d) Belgelendirme. e) Diğer. (2) Birinci fıkrada belirlenen ana başlıklara ilişkin alt başlıklar İşlem ve Hizmet Bedelleri Listesinde belirlenir. Bedel tespiti MADDE 5- (1) Kurumun işlem ve hizmet bedelleri yıllık olarak aşağıdaki usulle tespit edilir: a) Kurumun Strateji Geliştirme Dairesi Başkanlığı tarafından her yıl, bir sonraki yılda uygulanacak bedellerin tespit edilebilmesi amacıyla Kurumun ilgili hizmet birimleri ile koordineli olarak işlem ve hizmetin maliyet unsurlarının niteliğine göre; yeniden değerleme oranı, yurt içi üretici fiyat endeksi, tüketici fiyat endeksi, döviz kurlarındaki değişiklikler ve diğer hususlar dikkate alınarak bir sonraki yılın İşlem ve Hizmet Bedelleri Listesi taslağı hazırlanır. b) Hazırlanan İşlem ve Hizmet Bedelleri Listesi taslağı en geç cari yılın Aralık ayının ilk haftasında Kurula sunulur. c) Kurul tarafından onaylanan İşlem ve Hizmet Bedelleri Listesi, en geç Aralık ayının son iş günü Kurumun internet sayfasında yayımlanır. Yıl içerisindeki değişiklikler MADDE 6- (1) İşlem ve Hizmet Bedelleri Listesinde yıl içerisinde ihtiyaç duyulan değişiklikler, Kurul kararı ile uygulamaya konulur. Yapılan değişiklikler Kurumun internet sayfasında yayımlanır. İşlem ve hizmet bedellerinin ödenmesi MADDE 7- (1) İşlem ve Hizmet Bedelleri Listesinde aksi belirtilmedikçe, işlem ve hizmet bedeli ödemeleri hizmet gerçekleşmeden önce verilecek tahakkuk numarası ile yürürlükte bulunan İşlem ve Hizmet Bedelleri Listesine göre yapılır. (2) İşlem ve Hizmet Bedelleri Listesinde ödemelerin kısım kısım yapılacağının belirlendiği durumlarda ilgili kısma ilişkin ödenecek bedel; yürürlükte bulunan İşlem ve Hizmet Bedelleri Listesine göre belirlenir, verilecek tahakkuk numarası ile İşlem ve Hizmet Bedelleri Listesinde belirlenen süre içerisinde ödenir. (3) İşlem ve Hizmet Bedelleri Listesinde ödemelerin hizmet gerçekleştikten sonra yapılacağının belirlendiği durumlarda ödenecek bedel; hizmetin verildiği tarihte yürürlükte bulunan İşlem ve Hizmet Bedelleri Listesine göre belirlenir, verilecek tahakkuk numarası ile İşlem ve Hizmet Bedelleri Listesinde belirlenen süre içerisinde ödenir. (4) Süresinde ödenmeyen Kurum alacakları 21/7/1953 tarihli ve 6183 sayılı Amme Alacaklarının Tahsil Usulü Hakkında Kanunun 51 inci maddesinde belirlenen gecikme zammı oranında hesaplanan faizi ile birlikte genel hükümlere göre takip ve tahsil edilir. Bedel iadesi MADDE 8- (1) Kurumun işlem ve hizmetlerine ilişkin başvuruların başvuru sahibinden kaynaklanan bir nedenle olumlu sonuçlanmaması halinde tahsil edilmiş işlem ve hizmet bedeli iade edilmez. Başvuruların yenilenmesi halinde işlem ve hizmet bedeli tekrar alınır. (2) Kurumun işlem ve hizmetlerine ilişkin başvuruda bulunan gerçek veya tüzel kişiler tarafından fazla veya yanlış ödenen bedel, başvuru sahibinin yazılı talebi üzerine iade edilir. (3) Kurum tarafından işlem veya hizmetin kısmen veya tamamen sunulamadığı durumlarda başvuruda alınan bedel, başvuru sahibinin yazılı talebi üzerine kısmen veya tamamen iade edilebilir. ÜÇÜNCÜ BÖLÜM Çeşitli ve Son Hükümler Yürürlükten kaldırılan yönetmelik MADDE 9- (1) 16/12/2020 tarihli ve 31336 sayılı Resmî Gazete’de yayımlanan Nükleer Düzenleme Kurumu İşlem ve Hizmet Bedelleri Yönetmeliği yürürlükten kaldırılmıştır. Geçiş hükmü GEÇİCİ MADDE 1- (1) Bu Yönetmelikte belirtilen İşlem ve Hizmet Bedelleri Listesi yayımlanıncaya kadar mevcut İşlem ve Hizmet Bedelleri Listesinin uygulanmasına devam olunur. Yürürlük MADDE 10- (1) Bu Yönetmelik yayımı tarihinde yürürlüğe girer. Yürütme MADDE 11- (1) Bu Yönetmelik hükümlerini Nükleer Düzenleme Kurumu Başkanı yürütür. "
"TARIMSAL KURAKLIK YÖNETİMİNİN GÖREVLERİ, ÇALIŞMA USUL VE. ESASLARI HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı ve kapsamı; ülkemizde yaşanması muhtemel tarımsal kuraklığın etkilerini azaltmak ve tarımsal kuraklıkla mücadele amacıyla kurulan Tarımsal Kuraklık Yönetiminin görevleri ile çalışma usul ve esaslarını düzenlemektir. Dayanak. MADDE 2- (1) Bu Yönetmelik; 1/2/2022 tarihli ve 5140 sayılı Cumhurbaşkanı Kararı ile yürürlüğe konulan Tarımsal Kuraklıkla Mücadele ve Kuraklık Yönetimi Çalışmaları Hakkında Kararın 5 inci maddesinin dördüncü fıkrasına dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) 5140 sayılı Karar: Tarımsal Kuraklıkla Mücadele ve Kuraklık Yönetimi Çalışmaları Hakkında Kararı,. b) Bakanlık: Tarım ve Orman Bakanlığını,. c) Tarımsal kuraklık: Yağışların kaydedilen uzun yıllar ortalamasının önemli ölçüde altına düşmesi sonucu; arazi ve su kaynaklarının olumsuz etkilenmesi, toprakta bitkinin ihtiyacını karşılayacak miktarda suyun bulunmaması ve hidrolojik dengede bozulmalara neden olan doğa olayını,. ç) Tarımsal Kuraklık Eylem Planı: Tarımsal kuraklığın etkilerini azaltmak üzere ilgili bakanlıklar ve başkanlıkların çalışmaları yanında, Tarımsal Kuraklık Yönetimince alınan kararlar ve uygulamalar doğrultusunda gerek yerleşim yerlerinde gerekse kırsal kesimde kuru ve sulu ziraat alanlarında su yönetimi, yatırımlar, tarım teknikleri, tohum ve bitki çeşitliliği, sulama teknikleri, hastalık ve zararlılarla mücadele, ekonomik ve sosyal destekler, mera otlatma planları, arazi kullanım planları, kısıtlamalar ve acil eylemin uygulanmasına yönelik her türlü tedbiri kapsayan planı,. d) Tarımsal Kuraklık Yönetimi: Tarımsal Kuraklık Yönetimi Koordinasyon Kurulu ile bu Kurula bağlı çalışan İzleme, Erken Uyarı ve Tahmin Komitesi, Risk Değerlendirme Komitesi, veri akış birimleri, çalışma grupları ve tarımsal kuraklık il kriz merkezini,. ifade eder. İKİNCİ BÖLÜM. Tarımsal Kuraklık Yönetiminin Yapısı,. Görev ve Çalışma Esasları. Tarımsal Kuraklık Yönetiminin yapısı. MADDE 4- (1) Tarımsal Kuraklık Yönetimi, Bakanlık koordinasyonunda; 5140 sayılı Kararın 4 üncü maddesinin ikinci fıkrasında belirlenen merkez ve anılan Kararın 4 üncü maddesinin üçüncü fıkrasında belirlenen il yönetim birimlerinden oluşur. Tarımsal Kuraklık Yönetimi Koordinasyon Kurulunun görevleri. MADDE 5- (1) Tarımsal Kuraklık Yönetimi Koordinasyon Kurulunun görevleri şunlardır:. a) Tarımsal kuraklıkla mücadele stratejisi ve eylem planını hazırlamak, hazırlatmak ve uygulanmasını sağlamak. b) Tarımsal kuraklıkla mücadelede, kurum ve kuruluşlar arasında işbirliğini sağlamak. c) Risk Değerlendirme Komitesinden gelen rapor veya önerileri incelemek, kuraklık görülen illerde tarımsal kuraklıkla mücadele eylem planı kapsamında uygulama kararı almak. ç) Tarımsal Kuraklık Eylem Planının uygulamasını izlemek, denetlemek ve alınan sonuçları değerlendirmek. d) Tarımsal Kuraklık Eylem Planının uygulanmasında karşılaşılacak mali, idari, teknik ve sosyal konulardaki sorunları gidermek. e) İhtiyaç duyulan kanun, yönetmelik ve diğer alt düzenlemelere ilişkin taslaklar hakkında önerilerde bulunmak. (2) Tarımsal Kuraklık Yönetimi Koordinasyon Kurulu gerektiğinde Bakanlıkça yapılacak çağrı üzerine toplanır ve karar alır. İzleme, Erken Uyarı ve Tahmin Komitesinin görevleri. MADDE 6- (1) İzleme, Erken Uyarı ve Tahmin Komitesinin görevleri şunlardır:. a) Kamu kurum ve kuruluşlarından, konu ile ilgili tüm envanter dokümanlarını ve rasat bilgilerini almak. b) Toplanan bilgileri değerlendirerek uyarı ve tahminlerini Risk Değerlendirme Komitesine sunmak. Risk Değerlendirme Komitesinin görevleri. MADDE 7- (1) Risk Değerlendirme Komitesinin görevleri şunlardır:. a) İzleme, Erken Uyarı ve Tahmin Komitesinden gelen verileri değerlendirmek, risk analizi yapmak veya yaptırmak. b) Risk analiz sonuçlarına göre eylem raporunu hazırlamak ve Tarımsal Kuraklık Yönetimi Koordinasyon Kuruluna sunmak. Veri akış birimlerinin görevleri. MADDE 8- (1) Veri akış birimlerinin görevleri şunlardır:. a) İzleme, Erken Uyarı ve Tahmin Komitesince ihtiyaç duyulan ve istenilen verileri konu ile ilgili kurum ve kuruluşlardan alarak uygun biçimde sunmak. b) İstenen verileri sağlayacak rasat istasyonlarının bulunmaması durumunda, işin aciliyetini de  dikkate alarak istenen verileri sağlayacak altyapıyı oluşturmak. c) Verilerin süratli bir biçimde intikalini sağlamak ve muhafaza etmek. Çalışma gruplarının görevleri. MADDE 9- (1) Çalışma gruplarının görevleri; gruplarda görevlendirilen konu ile ilgili uzmanların çalışma disiplini içerisinde, verilen konulardaki istenen bilgi ve belgeleri süresinde tamamlayarak komitelere sunmalarını sağlamaktır. Tarımsal kuraklık il yönetim birimi. MADDE 10- (1) Tarımsal kuraklık il yönetimi; tarımsal kuraklık il kriz merkezi adı altında Tarımsal Kuraklık Yönetimi Koordinasyon Kurulu kararlarını uygular ve Tarımsal Kuraklık Eylem Planları çalışmalarını il düzeyinde yürütür. Tarımsal kuraklık il kriz merkezinin görevleri. MADDE 11- (1) Tarımsal kuraklık il kriz merkezinin görevleri şunlardır:. a) Tarımsal Kuraklık Yönetimi Koordinasyon Kurulu kararlarını uygulamak. b) İl tarımsal kuraklık eylem planını, Türkiye tarımsal kuraklıkla mücadele stratejisi ve eylem planına uygun olarak hazırlamak ve uygulamak. c) İl arazi varlığı, su kaynakları ve iklim ile ilgili verileri hazırlamak ve güncelleştirmek. ç) Kuraklıkla mücadele eylemine yönelik, olağan ve olağanüstü koşullar için mali kaynaklarını belirleyerek mahalli bütçe kapsamına almak. (2) Tarımsal kuraklık il kriz merkezi toplantıları başkanın uygun göreceği tarihte yılda en az bir kez toplanır. Tarımsal Kuraklık Yönetiminin çalışma esasları. MADDE 12- (1) Tarımsal Kuraklık Yönetimi Koordinasyon Kurulu kararları ilgili bakanlıklar ve tarımsal kuraklık il kriz merkezlerince yürütülür. (2) Tarımsal Kuraklık Yönetimi Koordinasyon Kurulu adına, toplantıların düzenlenmesi, tarımsal kuraklığın izlenmesi, denetlenmesi ve Kurul tarafından alınan sonuçların değerlendirilerek raporlanması ile ilgili koordinasyon hizmetleri Tarım Reformu Genel Müdürlüğü tarafından yürütülür. (3)  Tarımsal Kuraklık Yönetimi Koordinasyon Kurulu Başkanı, ihtiyaç duyulması halinde gerekli gördüğü kamu kurum ve kuruluşlarının temsilcilerini toplantıya davet eder. Temsilcilerin ve davet edilen görevlilerin izinli, raporlu olmaları halinde yerlerine vekâlet edenler katılır. (4) Tarımsal Kuraklık Yönetimi Koordinasyon Kurulu, gerektiğinde çalışma komisyonları oluşturur. Kamu kurum ve kuruluşlarını temsilen bu komisyonlarda görev yapacak konu uzmanları toplantılara sürekli katılabilecek personelden seçilir. (5) Tarımsal Kuraklık Yönetimi Koordinasyon Kurulu kararları, üye tam sayısının salt çoğunluğuyla alınır, oyların eşit olması halinde başkanın kullandığı oy yönünde çoğunluk sağlanmış olur. (6) İl tarımsal kuraklık eylem planlarının, normal koşullarda ve kuraklık sürecindeki çalışmalarının seyri, Tarımsal Kuraklık Yönetimi Koordinasyon Kurulunca takip edilir ve gerekli tedbirler Kurul tarafından alınır. (7) Kuraklık yönetiminde görev alan her temsilci kararların alınmasında ve çalışmaların yürütülmesinde yetkili ve sorumludur. (8) 5140 sayılı Kararda belirtilen kurum ve kuruluş temsilcileri dışında davet edilen sivil toplum kuruluşları, sulama ve üretici birlikleri ile kooperatif başkanlık temsilcileri, toplantılara oy hakkı bulunmaksızın katılım sağlarlar. (9) Bakanlık koordinasyonunda, konu ile ilgili diğer çalışmalara Tarımsal Kuraklık Yönetimini temsilen Tarım Reformu Genel Müdürlüğü tarafından katılım sağlanır. ÜÇÜNCÜ BÖLÜM. Çeşitli ve Son Hükümler. Yürürlükten kaldırılan yönetmelik. MADDE 13- (1) 18/8/2012 tarihli ve 28388 sayılı Resmî Gazete’de yayımlanan Tarımsal Kuraklık Yönetiminin Görevleri, Çalışma Usul ve Esaslarına Dair Yönetmelik yürürlükten kaldırılmıştır. Yürürlük. MADDE 14- (1) Bu Yönetmelik yayımı tarihinde yürürlüğe girer. Yürütme. MADDE 15- (1) Bu Yönetmelik hükümlerini Tarım ve Orman Bakanı yürütür. "
"TÜRKİYE ELEKTRİK İLETİM ANONİM ŞİRKETİ İHTİYAÇ FAZLASI,. İHTİYAÇ DIŞI VE FAYDALI ÖMRÜNÜ DOLDURMUŞ MALZEME,. HURDA MALZEME, EKONOMİK ÖMRÜNÜ DOLDURMUŞ. TAŞIT VE İŞ MAKİNELERİ DEĞERLENDİRME. YÖNETMELİĞİ. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı; Türkiye Elektrik İletim Anonim Şirketi merkez ve taşra birimleri ambarlarında kayıtlı olarak bulunan ihtiyaç fazlası, ihtiyaç dışı ve hurda malzeme; ihtiyaç fazlası taşıt ve iş makinesi, ekonomik ömrünü doldurmuş ve/veya hurda taşıt ve iş makinesinin saptanması, sınıflandırılması ve birimler arası iç transferi tamamlandıktan sonra;. a) Teşekkül ile Enerji ve Tabii Kaynaklar Bakanlığına bağlı kurum ve kuruluşlar arasında imzalanmış olan Malzeme Araç Gereç ile Hizmet Transferi Protokolü kapsamında satışı,. b) 3/7/2003 tarihli ve 4916 sayılı Kanunun 37 nci maddesi kapsamında satışı,. c) Teşekkül ile Makine ve Kimya Endüstrisi Anonim Şirketi (MKE A.Ş.) arasında imzalanan protokol kapsamında satışı,. ç) 8/6/1984 tarihli ve 233 sayılı Kamu İktisadi Teşebbüsleri Hakkında Kanun Hükmünde Kararnamenin 54 üncü maddesi kapsamında talep edilmesi halinde, genel yönetim kapsamındaki kamu idareleri ve diğer kamu kurum ve kuruluşları ile kamu iktisadi teşebbüslerine bedelsiz veya rayiç bedelin altında devri suretiyle, devir işlemlerinin yürütülmesine ilişkin usul ve esasları,. düzenlemektir. Dayanak. MADDE 2- (1) Bu Yönetmelik, 9/8/1983 tarihli ve 2872 sayılı Çevre Kanunu, 8/6/1984 tarihli ve 233 sayılı Kamu İktisadi Teşebbüsleri Hakkında Kanun Hükmünde Kararname ile 22/1/1990 tarihli ve 399 sayılı Kanun Hükmünde Kararnameye dayanılarak hazırlanmıştır. Tanımlar ve kısaltmalar. MADDE 3- (1) Bu Yönetmelikte geçen;. a) Ambar: Teşekkül merkez ve taşra teşkilatlarının yatırım ve işletme faaliyetleri için gerekli olan malzeme ile taşıt, iş makinesi ve teçhizatla bunlara ait yedeklerin ve işletme faaliyetleri için gerekli olan diğer malzemelerin toplu halde korunduğu açık ve kapalı alanları,. b) Arızalı malzeme: Bulunduğu haliyle, üretim amacına uygun olarak kullanılamayacak ancak onarımla kullanılabilecek durumda olan malzemeleri,. c) Birim: Teşekküle bağlı merkez ve taşra teşkilatında yer alan müstakil üniteleri,. ç) Çevre lisansı: Atıkların toplanması, geri kazanılması, geri dönüşümü ve bertaraf edilebilmesine ilişkin teknik yeterliliği,. d) Ekonomik ömrünü doldurmuş taşıt ve iş makinesi: 18/7/1997 tarihli ve 23053 mükerrer sayılı Resmî Gazete’de yayımlanan Karayolları Trafik Yönetmeliğinin 40 ıncı maddesi hükümleri doğrultusunda trafikten çekme işlemine tabi tutulan, onarımla yenilendikleri takdirde tekrar tescili yapılabilen taşıt ve iş makinelerini,. e) Faydalı ömrünü doldurmuş malzeme: Ömür (yıl) sürelerini tamamlamış malzemeyi,. f) Hibe malzeme: Bir kimsenin, kuruluşun veya ülkenin karşılıksız olarak Teşekküle devrettiği veya Teşekkülün kamu hizmeti veren resmi kurum ve kuruluşlar ile ülkelere karşılıksız olarak devrettiği malzemeleri,. g) Hurda malzeme: Atık trafo yağları hariç olmak üzere, normal hizmet süresini doldurarak servis dışı bırakılan veya herhangi bir nedenle hizmete konulması mümkün olmayan, bakım ve onarımla dahi kullanılmasına imkan bulunmayan bozulmuş, hasarlanmış, yıpranmış veya eskimiş her türlü malzemeyi,. ğ) Hurda taşıt ve iş makinesi: Karayolları Trafik Yönetmeliğinin 39 uncu maddesi hükümleri doğrultusunda hurda olarak tefrik edilen ve hurda işlemine tabi tutulan onarımla yenilenseler bile tekrar tescili yapılamayan taşıt ve iş makinelerini,. h) İhtiyaç dışı malzeme: Kullanılabilecek durumda olduğu halde, bulunduğu birimde kullanım alanı kalmayan malzemeleri,. ı) İhtiyaç fazlası malzeme, taşıt ve iş makinesi: Bulunduğu birimde, ihtiyacın üzerinde olan malzeme, taşıt ve iş makinelerini,. i) Kullanılmış malzeme: Üretim amacına uygun olarak kullanılmış ve herhangi bir sebeple servis harici edilmiş ve bulunduğu haliyle kullanılabilecek nitelikte olduğu belirlenen sağlam malzemeleri,. j) Merkez teşkilatı: Teşekkül merkezinde yer alan birimleri,. k) MKE A.Ş.: Makine ve Kimya Endüstrisi Anonim Şirketini,. l) Onay mercii/satış yetkilisi: Teşekkül adına satış yetki ve sorumluluğuna sahip kişi veya kurulları,. m) Sabit kıymet: İşletme faaliyetlerini temin ve devam ettirmek amacıyla edinilen ve sarf, üretim ve satış konusu olmayıp esas amaca ulaşılmasında vasıta olan, bir yıldan fazla kullanımı öngörülen, kullanılması nedeniyle aşınmaya, kıymet kaybına uğrayan, amortismana tabi tutulan maddi ve maddi olmayan kıymetleri,. n) Taşra teşkilatı: Teşekkül merkezi dışında kalan birimleri,. o) Teşekkül: Türkiye Elektrik İletim Anonim Şirketi (TEİAŞ) Genel Müdürlüğünü,. ö) Yeni malzeme: Hiçbir şekilde kullanılmamış ve amacına yönelik kullanıma hazır malzemeyi,. ifade eder. İKİNCİ BÖLÜM. Sayım, Tespit ve Değer Takdir Komisyonları. Sayım, tespit ve değer takdir komisyonları kuruluşu. MADDE 4- (1) Komisyonların kuruluşunda ve komisyon çalışmalarında dikkat edilecek hususlar aşağıda belirtilmiştir:. a) Ambar sayımı ihtiyaç fazlası, ihtiyaç dışı ve hurda durumdaki malzemelerin; ihtiyaç fazlası taşıt ve iş makinelerinin, ekonomik ömrünü doldurmuş ve/veya hurda taşıt ve iş makinelerinin tespiti ile değer takdiri biri başkan olmak üzere malzemeyi tanıyan, konusunda ihtisas sahibi olan üç kişi ve muhasebe birimi ile ticaret biriminden birer kişi olmak üzere toplam beş asıl ve aynı unvanlarda beş yedek üyeden oluşmak üzere bir sonraki yıl boyunca çalışmalarına devam edecek şekilde her yıl Aralık ayı içerisinde oluşturulacak komisyon tarafından yapılır. Gerektiğinde komisyon üye sayısı tek sayı olmak kaydı ile 9 kişiye kadar artırılabilir. Ambar sayımı ile ilgili hususlar Teşekkül ambar mevzuatında düzenlenir. b) Ekonomik ömrünü doldurmuş ve/veya hurda durumdaki taşıtlar için tespit ve değer takdir komisyonu;  5/1/1961 tarihli ve 237 sayılı Taşıt Kanununun 13 üncü maddesi gereği Teşekkülün yetkili bir personeli ile Karayolları Genel Müdürlüğü veya Devlet Su İşleri Genel Müdürlüğüne bağlı şube müdürlüklerince görevlendirilecek bir makine uzmanı ve taşıtın tescil edildiği il sınırları içerisindeki Trafik Şube Müdürlüğünün görevlendireceği trafik komiseri veya memurunun katılımıyla oluşan üç kişiden teşekkül eder. c) (a) bendine göre oluşturulan komisyon tarafından ambar sayımı, ihtiyaç fazlası, ihtiyaç dışı ve hurda malzeme ile ihtiyaç fazlası taşıt ve iş makinesi, ekonomik ömrünü doldurmuş ve/veya hurda taşıt ve iş makinesinin tespiti için Ocak ayında çalışmalara başlanır ve bu çalışmalar ihtiyaç duyulması halinde derhal, ambar sayımı dışında kalan çalışmalar için diğer zamanlarda yıl boyunca 4 ayda bir tekrarlanır. Anılan komisyon tarafından Ocak ayında öncelikle malzeme, taşıt ve iş makinelerinin sayım ve tespit işlemleri yapılarak Ek-1’de yer alan Ambar Sayım, Tespit ve Değer Takdir Tutanağı düzenlendikten sonra devamında aynı komisyon tarafından aynı tutanak üzerinde sayımı ve tespit işlemleri yapılan malzeme, taşıt ve iş makinelerinin fiili durumlarına göre ihtiyaç fazlası ihtiyaç dışı ve hurda malzeme, ihtiyaç fazlası taşıt ve iş makinesi, ekonomik ömrünü doldurmuş ve/veya hurda taşıt ve iş makinelerinin tespit ve değer takdir çalışmalarına başlanır ve bu çalışmalar Ocak ayı içerisinde bitirilir. ç) Hurda veya ekonomik ömrünü doldurmuş taşıtlar için (b) bendine göre oluşturulan komisyon tarafından, hurda ve/veya ekonomik ömrünü doldurmuş iş makineleri için de (a) bendine göre oluşturulan komisyon tarafından Ambar Sayım, Tespit ve Değer Takdir Tutanağı üzerinde belirtilen fiili durumlarına göre, Ek-2’ de yer alan  Makina-Taşıt İhraç Tutanağı düzenlenerek tespit ve değer takdir çalışmaları yapılır. d) Görevlendirilecek komisyon üyelerinden birinin konusunda ihtisas sahibi mühendis olması zorunludur. Mühendis bulunmayan ünitelerde tekniker veya teknisyen görevlendirilebilir. e) Komisyonlarda görevlendirilecek üyelerin; malzeme, taşıt ve iş makinelerini tanımaları ve nerelerde kullanılabileceği, ne şekilde değerlendirilebileceği ile piyasa rayiç fiyatları hakkında bilgi sahibi olmaları gerekir. Tespit şekli. MADDE 5- (1) Teşekkül envanterinde kayıtlı malzeme, taşıt ve iş makinelerinin sayım, tespit ve değer takdiri aşağıda sayılan tutanaklardan ilgili olanlar tanzim edilmek suretiyle sayım, tespit ve değer takdir komisyonları tarafından yapılır:. a) İhtiyaç fazlası, ihtiyaç dışı, hurda ve faydalı ömrünü doldurmuş malzeme ile ihtiyaç fazlası taşıt ve iş makinesi, tespit ve değer takdiri için Ambar Sayım, Tespit ve Değer Takdir Tutanağı. b) Ekonomik ömrünü doldurmuş ve/veya hurda taşıt ve iş makinesi tespit ve değer takdiri için Makina-Taşıt İhraç Tutanağı. (2) İhtiyaç fazlası malzemelerin belirlenmesinde miktarı, bakımı, kullanım ömrü, raf ömrü, teknoloji ve benzeri kriterler dikkate alınır. Değer takdir şekli. MADDE 6- (1) Malzeme, taşıt ve iş makinelerinin değer takdiri; iktisadi kıymetin nevi ve mahiyetine göre, 4/1/1961 tarihli ve 213 sayılı Vergi Usul Kanununun 261 inci maddesinde belirtilen değerleme ölçülerinden biri ile yapılır. (2) Malzemelerin değer takdiri; malzemelerin cinsi, hazır durumu, piyasa rayici ve stok düzeyi incelenerek yapılır. Ambar birim fiyatı tutanaklara yazılırken, birim fiyatının hangi yıla ait olduğu belirtilir. (3) Taşıt ve iş makinelerinin değer takdiri; taşıtın veya iş makinesinin halihazır durumu ve piyasa rayici göz önüne alınarak yapılır. ÜÇÜNCÜ BÖLÜM. Derleme ve Değerlendirme. Tutanakların Malzeme Yönetimi Dairesi Başkanlığına ve Destek Hizmetleri Dairesi Başkanlığına gönderilmesi. MADDE 7- (1) Merkez ve taşra birimlerince, bu Yönetmeliğin ikinci bölümü çerçevesinde oluşturulan komisyonlarca düzenlenen Ambar Sayım, Tespit ve Değer Takdir Tutanağı, yapılan tespitler Teşekkül tarafından kullanılmakta olan güncel stok programına işlendikten sonra ihtiyaç fazlası, ihtiyaç dışı ve hurda malzeme (taşıt ve iş makineleri hariç) ile ilgili işlemleri yapmak üzere Malzeme Yönetimi Dairesi Başkanlığına; ihtiyaç fazlası taşıt ve iş makineleri, ekonomik ömrünü doldurmuş ve/veya hurda taşıt ve iş makineleri ile ilgili işlemleri yapmak üzere Destek Hizmetleri Dairesi Başkanlığına her yılın Ocak ayı sonuna kadar gönderilir. (2) Birinci fıkrada belirtilen işlemlerin tamamlanmasından sonra Merkezde yapılması gereken işlemler, Malzeme Yönetimi Dairesi Başkanlığı ve Destek Hizmetleri Dairesi Başkanlığı tarafından yapılır. Tutanakların birleştirilerek duyurulması. MADDE 8- (1) Merkez ve taşra birimlerince, bu Yönetmelik çerçevesinde oluşturulan komisyonlarca düzenlenen Sayım, Tespit ve Değer Takdir Tutanaklarından;. a) Malzeme ile ilgili olanlar, Malzeme Yönetimi Dairesi Başkanlığı tarafından içeriğine göre derlenip düzenlenerek ihtiyaç fazlası malzemelere ait tüm bilgilerin Teşekkülün internet sitesinde her yılın Mart ayı sonuna kadar yayımlanması,. b) Taşıt ve iş makineleri ile ilgili olanlar, Destek Hizmetleri Dairesi Başkanlığı tarafından içeriğine göre derlenip düzenlenerek ihtiyaç fazlası taşıt ve iş makinelerine ait tüm bilgiler liste haline getirilerek her yılın Mart ayı sonuna kadar Teşekkülün internet sitesinde yayımlanması,. c) Teşekkül birimleri arasında tahsis işlemleri tamamlandıktan sonra diğer kamu kurum ve kuruluşlarının da istifadesine sunulması amacıyla kalan ihtiyaç fazlası ve ihtiyaç dışı malzemelere ait tüm bilgilerin Malzeme Yönetimi Dairesi Başkanlığı tarafından; ihtiyaç fazlası taşıt ve iş makineleri ile ekonomik ömrünü doldurmuş taşıt ve iş makinelerine ait tüm bilgilerin ise Destek Hizmetleri Dairesi Başkanlığı tarafından Teşekkülün internet sitesinde yayımlanması,. sağlanır. İnternet sitesinde yayımlanan malzeme, taşıt ve iş makinelerinin incelenmesi ve talep şekli. MADDE 9- (1) Teşekkül merkez ve taşra birimleri, Teşekkülün internet sitesinde yayımlanan listelerdeki malzemeler ile taşıt ve iş makinelerini yerinde görüp tetkikini yaptıktan sonra ihtiyaç duyulan malzemelerle ilgili tahsis taleplerini Malzeme Yönetimi Dairesi Başkanlığına, taşıt veya iş makineleriyle ilgili tahsis taleplerini ise Destek Hizmetleri Dairesi Başkanlığına her yılın Nisan ayının sonuna kadar bildirir. Birimler arası tahsis işleminin kesinleşmesi. MADDE 10- (1) Malzeme Yönetimi Dairesi Başkanlığı malzemelerin, Destek Hizmetleri Dairesi Başkanlığı ise taşıt ve iş makinelerinin birimler arası tahsis taleplerini değerlendirdikten sonra, taşıt ve iş makineleri için Genel Müdürlük Olur’u alınmasını müteakip tahsis talimatını malzeme, taşıt veya iş makinesinin bulunduğu birim ile talepte bulunan birime yazılı olarak her yılın Mayıs ayının sonuna kadar bildirerek tahsis işlemini kesinleştirir. Tahsisi kesinleşen malzeme, taşıt veya iş makinesinin devir işlemleri kayıtlı bedelleri üzerinden yapılır. Malzeme, taşıt veya iş makinesi tahsisi yapılan birimin, Haziran ayının sonuna kadar tahsisi yapılan malzeme, taşıt veya iş makinesini teslim alması gerekir. Ancak zorunlu nedenlerle olabilecek gecikmeler ilgili birim tarafından malzemeler için Malzeme Yönetimi Dairesi Başkanlığına, taşıt veya iş makineleri için ise Destek Hizmetleri Dairesi Başkanlığına bildirildiği takdirde teslim alma süresi talep doğrultusunda uzatılabilir. İlgili birimler tahsise konu malzemeler, taşıt veya iş makinelerine ait ikmal işlemleri tamamlandıktan sonra teslim-tesellüm evraklarının birer suretini malzemeler için Malzeme Yönetimi Dairesi Başkanlığına, taşıt veya iş makineleri için ise Destek Hizmetleri Dairesi Başkanlığına gönderir. İhtiyaç fazlası ve ihtiyaç dışı malzeme, ihtiyaç fazlası taşıt ve iş makinelerinin birimler arası transferi sonrasında değerlendirilmesi işlemleri. MADDE 11- (1) 10 uncu maddenin birinci fıkrasına göre Teşekkül birimleri arası tahsis işlemleri tamamlandıktan sonra geriye kalan ihtiyaç fazlası, ihtiyaç dışı ve faydalı ömrünü doldurmuş malzemeler Malzeme Yönetimi Dairesi Başkanlığı tarafından,  ihtiyaç fazlası taşıt ve iş makineleri ile ekonomik ömrünü doldurmuş taşıt ve iş makineleri ise Destek Hizmetleri Dairesi Başkanlığı tarafından sabit kıymet kayıtlarında bulunanlar için, Türkiye Elektrik İletim Anonim Şirketi Genel Müdürlüğü Sabit Kıymetler Yönetmeliğinin 26 ncı maddesi hükmü gereği ve aynı Yönetmeliğin ekinde yer alan  Sabit Kıymet İhraç Teklif  Tutanağı düzenlenerek Yönetim Kurulu Onayı alınmak suretiyle;. a) Teşekkül ile Enerji ve Tabii Kaynaklar Bakanlığına bağlı kurum ve kuruluşlar arasında imzalanmış olan Malzeme Araç Gereç ile Hizmet Transferi Protokolü kapsamında, ilgili kurum ve kuruluşa ihtiyaçlarının olup olmadığı yazıyla sorulduktan sonra, talep edilmesi halinde,. b) 4916 sayılı Kanunun 37 nci maddesi gereğince belediyeler, il özel idareleri, tarımsal kalkınma kooperatifleri, sulama kooperatifleri, sulama birlikleri ve diğer kamu kurum ve kuruluşları tarafından talep edilmesi halinde,. takdir edilen bedel üzerinden satışı suretiyle devri için teslim ve tesellüm işlemlerine başlanır. c) 233 sayılı Kanun Hükmünde Kararnamenin 54 üncü maddesi kapsamında talep edilmesi halinde, genel yönetim kapsamındaki kamu idareleri ve diğer kamu kurum ve kuruluşları ile kamu iktisadi teşebbüslerine bedelsiz veya rayiç bedelin altında devir işlemleri yapılabilir. (2) 5 inci maddeye göre tespit edilen ihtiyaç fazlası ve ihtiyaç dışı malzemeler faydalı ömürlerini dolduruncaya kadar, ihtiyaç fazlası taşıt ve iş makinelerinden ekonomik ömrünü doldurmamış olan taşıt ve iş makineleri ise ekonomik ömürlerini dolduruncaya kadar muhafaza edilecektir. Faydalı ömrünü doldurmamış malzeme için faydalı ömür, malzemenin teşekkül stok kayıtlarına alındığı tarihten başlamak üzere, 213 sayılı Kanun hükümlerine dayanılarak, Hazine ve Maliye Bakanlığınca tespit ve ilan edilen Amortisman Oranları Tablosundaki Faydalı Ömür (yıl) süreleri dikkate alınarak belirlenecektir. (3) Birinci fıkranın (a), (b), (c) bentleri ile ikinci fıkraya  göre yapılan değerlendirilmeler sonrası, Teşekkül Genel Müdürlük/Yönetim Kurulu Olur’u alınmak suretiyle, geriye kalan ihtiyaç fazlası, ihtiyaç dışı ve faydalı ömrünü doldurmuş malzemeler ile ihtiyaç fazlası taşıt, iş makineleri ve ekonomik ömrünü doldurmuş taşıt ve iş makineleri, hurda malzeme, hurda taşıt ve iş makineleri ile birlikte, Teşekkül ile MKE A.Ş. arasında imzalanan Protokol kapsamında Sanayi ve Teknoloji Bakanlığı tarafından her altı ayda bir güncellenen Hurda Malzeme ve Madeni Talaş Alım Fiyatları Listesine göre MKE A.Ş. Hurda İşletmesi Müdürlüğüne satış suretiyle devir için teslim ve tesellüm işlemlerine başlanır. Malzeme, taşıt ve iş makinelerinin birimler arası transfer işlemleri haricinde teslim ve tesellümden önce yapılacak işlemler. MADDE 12- (1)  11 inci maddeye göre tahsisi yapılacak;. a) İhtiyaç fazlası ihtiyaç dışı ve hurda malzeme teslimatı için; Malzeme Yönetimi Dairesi Başkanlığı tarafından, 5 inci maddeye göre tanzim edilen Ambar Sayım, Tespit ve Değer Takdir Tutanağı ile birlikte ilgili birimin talebi üzerine ihtisas dairesi başkanlığınca alınan Genel Müdürlük/Yönetim Kurulu Olur’u doğrultusunda satış suretiyle devir işlemleri gerçekleştirilir. b) İhtiyaç fazlası taşıt ve iş makinesinin teslimatı için; Destek Hizmetleri Dairesi Başkanlığı tarafından, 5 inci maddeye göre tanzim edilen Ambar Sayım, Tespit ve Değer Takdir Tutanağı ve Türkiye Elektrik İletim Anonim Şirketi Genel Müdürlüğü Sabit Kıymetler Yönetmeliğinin ekinde yer alan eki olan Sabit Kıymet İhraç Teklif Tutanağı ile birlikte ilgili kuruluşlar adına Teşekkül Yönetim Kurulundan satış ve ihraç kararı alınır. Bu Yönetim Kurulu Kararı doğrultusunda 31/8/2018 tarihli ve 30318 sayılı Resmî Gazete’de yayımlanan Araçların Satış, Devir ve Tescil Hizmetlerinin Yürütülmesi Hakkında Yönetmelik hükümlerine göre satış suretiyle devir işlemleri gerçekleştirilir. (2) Ekonomik ömrünü doldurmuş ve/veya hurda taşıt ve iş makinaları için; Destek Hizmetleri Dairesi Başkanlığı tarafından 5 inci maddeye göre tanzim edilen Makina-Taşıt İhraç Tutanağı ile Teşekkül Sabit Kıymetler Yönetmeliğinin eki olan Sabit Kıymet İhraç Teklif Tutanağı ve buna binaen düzenlenen araç listesinin Teşekkül onaylı nüshası ile Yönetim Kurulu Kararını Enerji ve Tabii Kaynaklar Bakanlığına göndererek alınan Olur, Destek Hizmetleri Dairesi Başkanlığı tarafından ilgili birimlere bildirilir. İlgili birimler tarafından, kendilerine gönderilen bu belgelerle Araçların Satış, Devir ve Tescil Hizmetlerinin Yürütülmesi Hakkında Yönetmelik hükümleri gereğince satış ve devir işlemleri gerçekleştirilir. (3) Satış ve devir işlemlerini gerçekleştiren birimlerce, satış ve devir işlemi yapıldıktan sonra satışa ilişkin teslim ve tesellüm senedi, tutanak, kantar kartelası ve diğer belgelerle birlikte taşıt ve iş makinelerinin de motor, şasi numaraları ve eski plakaları belirtilerek fatura düzenlenmek üzere ticaret ve muhasebe servislerine; düzenlenen fatura ile diğer belgeler de bilgi ve gereği için Malzeme Yönetimi Dairesi Başkanlığı, Ticaret Dairesi Başkanlığı ve Destek Hizmetleri Dairesi Başkanlığına gönderilir. DÖRDÜNCÜ BÖLÜM. Çeşitli ve Son Hükümler. Birimlerin sorumluluğu. MADDE 13- (1) Sabit kıymetler kapsamındaki malzemelerin devri için yürürlükteki mevzuat gereği alınacak olurlar ile ihtiyaç fazlası ve ihtiyaç dışı malzeme, ihtiyaç fazlası taşıt ve iş makinesi ile ekonomik ömrünü doldurmuş taşıt ve iş makinesinin elden çıkarılıncaya kadar bakımlı bulundurulmasından, bu malzeme, taşıt ve iş makinelerini zimmetinde bulunduran birimler sorumludur. Kâr ve zarar. MADDE 14- (1) Bu Yönetmelik kapsamındaki malzeme, taşıt ve iş makinelerinin satış suretiyle devri sonucu kayıtlı değeri ile satış fiyatı arasındaki fark arızi satış kârları ve zararları hesabına aktarılır. Yürürlükten kaldırılan yönetmelik. MADDE 15- (1) 9/5/2013 tarihli ve 28642 sayılı Resmî Gazete’de yayımlanan Türkiye Elektrik İletim Anonim Şirketi İhtiyaç Fazlası ve İhtiyaç Dışı Malzemeler ile İhtiyaç Fazlası, Ekonomik Ömrünü Doldurmuş, Hurda Taşıt ve İş Makineleri Değerlendirme Yönetmeliği yürürlükten kaldırılmıştır. Yürürlük. MADDE 16- (1) Bu Yönetmelik yayımı tarihinde yürürlüğe girer. Yürütme. MADDE 17- (1) Bu Yönetmelik hükümlerini Türkiye Elektrik İletim Anonim Şirketi Genel Müdürü yürütür. Ekleri için tıklayınız. "
"ÇALIŞMA VE SOSYAL GÜVENLİK BAKANLIĞI PERSONELİ GÖREVDE YÜKSELME VE UNVAN DEĞİŞİKLİĞİ YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı, liyakat ve kariyer ilkeleri çerçevesinde, hizmet gerekleri ve personel planlaması esas alınarak Çalışma ve Sosyal Güvenlik Bakanlığı kadrolarında bulunan personelin görevde yükselme ve unvan değişikliklerine ilişkin usul ve esasları belirlemektir. Kapsam MADDE 2- (1) Bu Yönetmelik; Çalışma ve Sosyal Güvenlik Bakanlığı merkez ve döner sermaye teşkilatı kadrolarında 14/7/1965 tarihli ve 657 sayılı Devlet Memurları Kanununun 4 üncü maddesinin birinci fıkrasının (A) bendi kapsamında görev yapan personelden görevde yükselme veya unvan değişikliği suretiyle atanacakları kapsar. Dayanak MADDE 3- (1) Bu Yönetmelik; 657 sayılı Kanun, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesi ve 15/3/1999 tarihli ve 99/12647 sayılı Bakanlar Kurulu Kararı ile yürürlüğe konulan Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik hükümlerine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Alt görev: 1 sayılı Cumhurbaşkanlığı Kararnamesinin 509 uncu maddesinde yer alan hiyerarşik kademeler çerçevesinde ve bu Yönetmelikteki hizmet grupları kapsamında daha alt hiyerarşi içindeki görevi, b) Aynı düzey görev: Hiyerarşi, görev, yetki ve sorumluluk açısından aynı hizmet grubunda ya da aynı hizmet grubu içinde alt hizmet grupları olması halinde aynı alt hizmet grubunda gösterilen görevi, c) Bakanlık: Çalışma ve Sosyal Güvenlik Bakanlığını, ç) Birim: Çalışma ve Sosyal Güvenlik Bakanlığı merkez ve döner sermaye teşkilatı birimlerini, d) e-YDS: Ölçme, Seçme ve Yerleştirme Merkezi Başkanlığınca yapılan elektronik yabancı dil bilgisi seviye tespit sınavını, e) Görevde yükselme: 5 inci maddenin birinci fıkrasında sayılan görevlere aynı veya başka hizmet gruplarından yapılacak görevde yükselme mahiyetindeki atamaları, f) Görevde yükselme sınavı: 5 inci maddesinin birinci fıkrasında sayılan görevlere atanacaklar için yapılacak yazılı ve sözlü sınavı, g) Hizmet grubu: Benzer veya aynı düzeydeki unvanların gruplandırılmasını, ğ) Hizmet süresi: Görevde yükselme veya unvan değişikliği sınavına başvuru tarihinin son günü itibarıyla 657 sayılı Kanunun 68 inci maddesinin (B) bendi kapsamında değerlendirilen süreleri, h) İş günü: Ulusal bayram, genel tatil ve hafta sonu tatili günleri hariç diğer günleri, ı) Sınav kurulu: Bu Yönetmelik kapsamında yapılacak yazılı ve/veya sözlü sınavlara ilişkin işlemleri yürütmek üzere oluşturulan kurulu, i) Unvan değişikliği: En az ortaöğretim düzeyinde mesleki veya teknik eğitim sonucu ihraz edilen unvanlara bu Yönetmelik kapsamında yapılan atamaları, j) Unvan değişikliği sınavı: En az ortaöğretim düzeyinde mesleki veya teknik eğitim sonucu ihraz edilen unvanlara bu Yönetmelik kapsamında atanacakların belirlenmesi amacıyla yapılan yazılı ve sözlü sınavı, k) Üst görev: 1 sayılı Cumhurbaşkanlığı Kararnamesinin 509 uncu maddesinde yer alan hiyerarşik kademeler çerçevesinde ve bu Yönetmelikteki hizmet grupları kapsamında daha üst hiyerarşi içindeki görevi, l) YDS: Ölçme, Seçme ve Yerleştirme Merkezi Başkanlığınca yapılan yabancı dil bilgisi seviye tespit sınavını, ifade eder. İKİNCİ BÖLÜM Görevde Yükselme ve Unvan Değişikliğine İlişkin Esaslar Görevde yükselme ve unvan değişikliğine tabi kadrolar ve hizmet grupları MADDE 5- (1) Görevde yükselmeye tabi kadrolar şunlardır: a) Yönetim hizmetleri grubu; 1) Şube müdürü, 2) Şef, koruma ve güvenlik amiri, koruma ve güvenlik şefi, b) Araştırma, planlama ve savunma hizmetleri grubu; 1) APK uzmanı, araştırmacı, uzman, sivil savunma uzmanı, c) Bilgi işlem hizmetleri grubu; 1) Çözümleyici, ç) İdari hizmetler grubu; 1) Ayniyat saymanı, sayman, 2) Ambar memuru, bilgisayar işletmeni, koruma ve güvenlik görevlisi, memur, santral memuru, sekreter, veri hazırlama ve kontrol işletmeni, veznedar, 3) Şoför, d) Yardımcı hizmetler grubu; 1) Aşçı, bekçi, dağıtıcı, hizmetli, kaloriferci, teknisyen yardımcısı. (2) Unvan değişikliğine tabi kadrolar şunlardır: a) Avukat, biolog, çocuk eğiticisi, çocuk eğitimcisi, çocuk gelişimcisi, diyetisyen, eczacı, fizikçi, grafiker, hemşire, istatistikçi, kimyager, kütüphaneci, laborant, mimar, mühendis, mütercim, odyolog, programcı, psikolog, sağlık teknikeri, sağlık teknisyeni, sosyal çalışmacı, sosyolog, tekniker, teknisyen. Görevde yükselme suretiyle atanacaklarda aranacak genel şartlar MADDE 6- (1) Bu Yönetmeliğe tabi kadrolara görevde yükselme suretiyle atanabilmek için; a) 657 sayılı Kanunun 68 inci maddesinin (B) bendinde belirtilen şartları taşımak, b) İlan edilen kadro için bu şartı sağlayan personel bulunmaması durumu hariç olmak üzere Bakanlıkta en az bir yıl çalışmış olmak, c) Görevde yükselme sınavında başarılı olmak, gerekir. Görevde yükselme suretiyle atanacaklarda aranacak özel şartlar MADDE 7- (1) Bu Yönetmeliğe tabi kadrolara görevde yükselme suretiyle yapılacak atamalarda genel şartların yanında aşağıdaki özel şartlar da aranır: a) Şube müdürü kadrosuna atanabilmek için; 1) APK uzmanı, araştırmacı, koruma ve güvenlik amiri, koruma ve güvenlik şefi, şef, uzman kadrolarında ayrı ayrı veya toplamda en az iki yıl ya da avukat, ayniyat saymanı, biolog, çocuk gelişimcisi, çözümleyici, daire tabibi, diyetisyen, eczacı, fizikçi, grafiker, hemşire, istatistikçi, kimyager, kütüphaneci, mimar, mühendis, mütercim, odyolog, programcı, psikolog, sağlık teknikeri, sayman, sivil savunma uzmanı, sosyal çalışmacı, sosyolog, tabip, tekniker, uzman tabip kadrolarında ayrı ayrı veya toplamda en az üç yıl görev yapmış olmak, 2) En az dört yıllık yükseköğrenim mezunu olmak, 3) En az sekiz yıl hizmet süresi bulunmak, b) Şef kadrosuna atanabilmek için; 1) Ambar memuru, bilgisayar işletmeni, koruma ve güvenlik görevlisi, memur, laborant, sağlık teknisyeni, santral memuru, sekreter, teknisyen, veri hazırlama ve kontrol işletmeni, veznedar kadrolarında ayrı ayrı veya toplamda en az iki yıl görev yapmış olmak, 2) En az iki yıllık yükseköğrenim mezunu olmak, 3) En az dört yıllık yükseköğrenim mezunları için en az üç yıl, iki yıllık yükseköğrenim mezunları için en az beş yıl hizmet süresi bulunmak, c) Koruma ve güvenlik amiri, koruma ve güvenlik şefi kadrosuna atanabilmek için; 1) Koruma ve güvenlik görevlisi kadrosunda en az iki yıl görev yapmış olmak, 2) En az iki yıllık yükseköğrenim mezunu olmak, 3) En az dört yıllık yükseköğrenim mezunları için en az üç yıl, iki yıllık yükseköğrenim mezunları için en az beş yıl hizmet süresi bulunmak, 4) 10/6/2004 tarihli ve 5188 sayılı Özel Güvenlik Hizmetlerine Dair Kanunda belirtilen diğer şartları taşımak, ç) Uzman kadrosuna atanabilmek için; 1) En az dört yıllık yükseköğrenim mezunu olmak, 2) Ayniyat saymanı, koruma ve güvenlik şefi, sayman, şef kadrolarında ayrı ayrı veya toplamda en az iki yıl çalışmış olmak, 3) En az dört yıl hizmet süresi bulunmak, d) Çözümleyici kadrosuna atanabilmek için; 1) En az dört yıllık yükseköğrenim mezunu olmak, 2) En az üç yıl hizmet süresi bulunmak, 3) Bilgisayar sistemleri yönetimi ile sistem çözümleme veya sistem programlama konularında en az iki yıl çalışmış olduğunu belgelemek, 4) En az iki programlama dili bildiğini belgelemek, e) Ayniyat saymanı kadrosuna atanabilmek için; 1) En az dört yıllık yükseköğrenim mezunu olmak, 2) En az üç yıl hizmet süresi bulunmak, 3) Ambar memuru, bilgisayar işletmeni, koruma ve güvenlik görevlisi, memur, santral memuru, sekreter, veri hazırlama ve kontrol işletmeni kadrolarında ayrı ayrı veya toplamda en az iki yıl görev yapmış olmak, f) Bilgisayar işletmeni veya veri hazırlama ve kontrol işletmeni kadrosuna atanabilmek için; 1) Milli Eğitim Bakanlığınca onaylı bilgisayar işletmenliği sertifikasına sahip olmak (bilgisayar alanında eğitim veren orta ve yükseköğretim kurumlarından mezun olanlar hariç) veya bitirdiği okulun ders müfredatında en az iki dönem bilgisayarla ilgili ders aldığını belgelemek, 2) En az lise veya dengi okullardan mezun olmak, 3) En az üç yıl hizmet süresi bulunmak, 4) Şoför, aşçı, bekçi, dağıtıcı, hizmetli, kaloriferci, teknisyen yardımcısı kadrosunda en az iki yıl çalışmış olmak, g) Ambar memuru, memur, santral memuru kadrosuna atanabilmek için; 1) En az lise veya dengi okullardan mezun olmak, 2) En az üç yıl hizmet süresi bulunmak, 3) Şoför, aşçı, bekçi, dağıtıcı, hizmetli, kaloriferci, teknisyen yardımcısı kadrosunda en az iki yıl çalışmış olmak, ğ) Şoför kadrosuna atanabilmek için; 1) En az (B) sınıfı sürücü belgesine sahip olmak, 2) En az lise veya dengi okullardan mezun olmak, 3) En az üç yıl hizmet süresi bulunmak, 4) Aşçı, bekçi, dağıtıcı, hizmetli, kaloriferci, teknisyen yardımcısı kadrosunda en az iki yıl çalışmış olmak, h) Koruma ve güvenlik görevlisi kadrosuna atanabilmek için; 1) En az lise veya dengi okul mezunu olmak, 2) 5188 sayılı Kanunda belirtilen şartları taşımak, 3) Özel Güvenlik Görevlisi Sertifikası sahibi olmak, 4) En az üç yıl hizmet süresi bulunmak, 5) Şoför, aşçı, bekçi, dağıtıcı, hizmetli, kaloriferci, teknisyen yardımcısı kadrosunda en az iki yıl çalışmış olmak. Unvan değişikliği suretiyle atanacaklarda aranacak genel şartlar MADDE 8- (1) Bu Yönetmeliğe tabi kadrolara unvan değişikliği suretiyle yapılacak atamalarda; a) 657 sayılı Kanunun 68 inci maddesinin (B) bendinde belirtilen şartları taşımak, b) Unvan değişikliği sınavında başarılı olmak, şartları aranır. Unvan değişikliği suretiyle atanacaklarda aranacak özel şartlar MADDE 9- (1) Bu Yönetmelik kapsamındaki unvanlara unvan değişikliği suretiyle atanacaklarda aşağıdaki özel şartlar aranır: a) Avukat kadrosuna atanabilmek için; 1) Hukuk fakültesi mezunu olmak, 2) Avukatlık ruhsatına sahip olmak, b) Biolog, çocuk gelişimcisi, diyetisyen, eczacı, fizikçi, istatistikçi, kimyager, kütüphaneci, mimar, mühendis, odyolog, psikolog, sosyal çalışmacı ve sosyolog kadrolarına atanabilmek için; 1) En az dört yıllık yükseköğretim kurumlarının ilgili bölümlerinden mezun olmak, 2) Mühendis unvanı için Bakanlığın ihtiyaç duyduğu ve unvan değişikliği sınav ilanında belirtilen bölümlerden mezun olmak, c) Çocuk eğitimcisi, grafiker, hemşire, sağlık teknikeri ve tekniker kadrolarına atanabilmek için; 1) En az iki yıllık yükseköğretim kurumlarının ilgili bölümlerinden mezun olmak, ç) Çocuk eğiticisi, laborant, sağlık teknisyeni ve teknisyen kadrolarına atanabilmek için; 1) En az lise veya dengi okulların ilgili bölümlerinden mezun olmak, d) Mütercim kadrosuna atanabilmek için; 1) Bakanlığın ihtiyaç duyduğu ve sınav ilanında belirtilen yabancı dillerde; en az dört yıllık yükseköğretim kurumlarının filoloji, mütercim-tercümanlık veya ilgili diğer bölümlerinden mezun olmak, 2) Sınav başvuru süresinin ilk günü itibarıyla sınav ilanında yer alan ve geçerliliği bulunan YDS/e-YDS’den asgari (B) düzeyinde ya da dil yeterliği bakımından buna denkliği Ölçme, Seçme ve Yerleştirme Merkezi Başkanlığı tarafından kabul edilen ve uluslararası geçerliliği bulunan başka bir belgeye sahip olmak, e) Programcı kadrosuna atanabilmek için; 1) En az iki yıllık yükseköğrenim bilgisayar programcılığı, kodlama ve yazılım eğitimi veren bölümlerinden mezun olmak veya en az dört yıllık yükseköğrenim mezunu olup Milli Eğitim Bakanlığınca onaylı bilgisayar programcısı sertifikasına sahip olmak. ÜÇÜNCÜ BÖLÜM Görevde Yükselme ve Unvan Değişikliği Sınavına İlişkin Esaslar Sınav kurulu MADDE 10- (1) Sınav kurulu, Bakanlık Makamı Onayı ile Bakan Yardımcısı veya Bakanlık merkez teşkilatındaki bir birim amirinin başkanlığında, en az bir Personel Dairesi Başkanlığı temsilcisi ve en az şube müdürü unvanlı yöneticiler arasından belirlenecek toplam beş asıl üye ve aynı usulle belirlenecek beş yedek üyeden oluşturulur. Gerekmesi halinde birden fazla sınav kurulu oluşturulabilir. (2) İhtiyaç duyulması halinde Bakanlık dışından kamu görevlileri arasından kurula üye veya üyeler görevlendirilebilir. (3) Herhangi bir nedenle sınav kuruluna katılamayan asıl üyenin yerine, yedek üye katılır. (4) Sınav kurulunu teşkil eden üyeler; sınava katılacak personelden, lisansüstü öğrenim hariç olmak üzere, öğrenim ve ihraz ettikleri unvanlar itibarıyla daha düşük seviyede olamazlar. (5) Sınav kurulunun başkan ve üyeleri; eşlerinin (boşanmış olsalar dahi), ikinci dereceye kadar (bu derece dâhil) kan ve sıhri hısımlarının katıldığı görevde yükselme veya unvan değişikliği sınavında görev alamazlar, bu durumda olan üyelerin yerine yedek üye görevlendirilir. (6) Sınav kurulu üye tam sayısı ile toplanır ve oy çokluğu ile karar alır. Oylamada çekimser oy kullanılamaz. Oylama sonucunda alınan karar kesin olup karara katılmayan üyeler karşı oylarını gerekçesi ile birlikte belirtmek zorundadırlar. (7) Sınav kurulunun sekretarya hizmetleri Personel Dairesi Başkanlığınca yürütülür. Sınav kurulunun görevleri MADDE 11- (1) Sınav kurulunun görevleri şunlardır: a) Sınav takvimini, sınav usulünü ve sınav konularını belirlemek. b) Görevde yükselme ve unvan değişikliği sınavlarını yapmak/yaptırmak. c) Sınav sonucuna göre nihai başarı listesini düzenlemek ve sınav sonucunu ilan etmek. ç) Sınava ilişkin itirazları incelemek/inceletmek ve karara bağlamak. d) Sınava ilişkin diğer iş ve işlemleri yürütmek. Duyuru ve başvuru MADDE 12- (1) Görevde yükselme ve unvan değişikliği sınavları kapsamında atama yapılacak kadrolar, sınava katılma şartları, sınav konuları ve usulü, değerlendirme yöntemi, başvuru şekli ve gerekli belgeler ile diğer hususlar Bakanlığın resmi internet sitesinde duyurulur. (2) Başvuru süresinin son günü itibarıyla ilan edilen kadrolara atanmak için gerekli şartları taşıyanlar başvuruda bulunabilir. (3) İlan edilen kadro unvanlarından birden fazlasının şartlarını taşıyanlar bu kadro unvanlarından sadece birisi için başvuruda bulunabilir. (4) Aylıksız izinde bulunanlar dâhil olmak üzere, ilgili mevzuatı uyarınca verilen izinleri kullanmakta olanlar da sınava başvurabilir. (5) Sınav başvuru süresinin son günü itibarıyla halen aday memur olanlar görevde yükselme ve unvan değişikliği sınavına katılamaz. (6) Görevde yükselme ve unvan değişikliği sınavına başvurabilmek için Bakanlık kadrolarında bulunmak gerekmekte olup bu şartı sağlamayanlar sınava katılamaz. (7) Başvurular, Personel Dairesi Başkanlığı tarafından aranan şartları taşıyıp taşımadığı yönüyle incelenir ve inceleme sonucunda sınava katılabilecekler Bakanlığın resmi internet sitesinde duyurulur. (8) Bakanlığın resmi internet sitesinde yapılan duyuru tarihinden itibaren beş iş günü içinde kadro/görev birimleri aracılığıyla Personel Dairesi Başkanlığına yazılı olarak itirazda bulunulabilir. İtirazlar, Personel Dairesi Başkanlığınca itiraz süresinin bitiminden itibaren on iş günü içinde incelenir ve sonucu ilgililere bildirilir. (9) Yapılan itirazlar neticesinde sınava katılabileceklere ilişkin bir değişiklik olması durumunda Bakanlığın resmi internet sitesinde duyurulur. Ayrıca yeni itirazda bulunulamaz. Görevde yükselme ve unvan değişikliği sınavı MADDE 13- (1) Görevde yükselme sınavı, kadro ve ihtiyaç durumuna göre Bakanlıkça uygun görülen zamanlarda yapılır. (2) Bu Yönetmelik kapsamındaki personelin, en az ortaöğretim düzeyinde mesleki veya teknik eğitim sonucu ihraz edilen unvanlara ilişkin görevlere atanmaları amacıyla,  kadro ve ihtiyaç durumuna göre Bakanlıkça uygun görülen zamanlarda görev alanları ve atama yapılacak görevin niteliğine ilişkin konuları kapsayan unvan değişikliği sınavı yapılır. (3) Görevde yükselme ve unvan değişikliği sınavları yazılı ve sözlü aşamalardan oluşur. (4) Görevde yükselme yazılı sınavı Bakanlıkça yapılabileceği gibi Ölçme, Seçme ve Yerleştirme Merkezi Başkanlığı, Milli Eğitim Bakanlığı veya Yükseköğretim Kurumlarından birisine yaptırılabilir. (5) Unvan değişikliği yazılı sınavı Bakanlıkça belirlenecek görev alanları ve atama yapılacak görevin niteliğine ilişkin konularda Ölçme, Seçme ve Yerleştirme Merkezi Başkanlığı, Milli Eğitim Bakanlığı veya Yükseköğretim Kurumlarından birisine yaptırılır. (6) Sınava katılacak engelli adaylar için sınav süreci boyunca gerekli tüm tedbirler alınır. (7) Yazılı sınavdan yüz tam puan üzerinden en az altmış puan alanlar başarılı sayılır. (8) Yazılı sınavda her bir unvan için en yüksek puan alan adaydan başlamak üzere ilan edilen kadro sayısının beş katına kadar aday ile varsa sıralamaya giren son aday ile aynı puana sahip diğer adaylar sözlü sınava girmeye hak kazanır. (9) Sözlü sınava katılan personel, sınav kurulunun her bir üyesi tarafından; a) Sınav konularına ilişkin bilgi düzeyi, b) Bir konuyu kavrayıp özetleme, ifade yeteneği ve muhakeme gücü, c) Liyakati, temsil kabiliyeti, tutum ve davranışlarının göreve uygunluğu, ç) Özgüveni, ikna kabiliyeti ve inandırıcılığı, d) Genel kültürü ve genel yeteneği, e) Bilimsel ve teknolojik gelişmelere açıklığı, yönlerinden yüz tam puan üzerinden değerlendirilir. Her üyenin vermiş olduğu puanların aritmetik ortalaması alınarak personelin sözlü sınav puanı tespit edilir. (10) Adaylar, kurul tarafından dokuzuncu fıkranın (a) bendi için elli puan üzerinden, (b) ila (e) bentlerinin her biri için onar puan üzerinden değerlendirilir ve verilen puanlar ayrı ayrı tutanağa geçirilir. Bunun dışında sözlü sınav ile ilgili herhangi bir kayıt sistemi kullanılmaz.  (11) Sözlü sınavda yüz üzerinden en az yetmiş puan alanlar başarılı sayılır. Sınavın geçersiz sayılması MADDE 14- (1) Yazılı sınav sorularının sınav öncesi çalındığının tespit edilmesi halinde ilgili unvan/unvanlar için yapılan sınav iptal edilir ve altı ay içerisinde yeniden yapılır. (2) Sınavlarda soru iptaline karar verilen sorular değerlendirme dışı bırakılarak geçerli soruların puan değerinin yeniden saptanması suretiyle puanlama yapılır. (3) Açıklanacak sınav kurallarına aykırı hareket eden aday sınav salonundan çıkarılır ve düzenlenecek bir tutanakla sınavı geçersiz sayılır. Bu kişiler hakkında ayrıca 657 sayılı Kanunun disiplin hükümleri uygulanır. (4) Sınava girecek adayın yerine başka bir kişinin sınava girdiğinin anlaşılması halinde, durum bir tutanakla tespit edilerek adayın sınavı geçersiz sayılır. İlgililer hakkında suç duyurusunda bulunulur. Sınav sonuçlarının duyurulması MADDE 15- (1) Yazılı sınav ve sözlü sınav sonuçları Bakanlığın internet sitesinde duyurulur, ayrıca yazılı tebligat yapılmaz. Sınav sonuçlarına itiraz MADDE 16- (1) Adaylar sınav sonuçlarına, ilgili sonucun açıklandığı tarihten itibaren en geç beş iş günü içinde yazılı olarak kadro/görev birimleri aracılığıyla itiraz edebilir. (2) İtirazlar gerektiğinde sınavı yapan kuruma da inceletilerek itiraz süresinin bitiminden itibaren en geç on iş günü içinde sınav kurulunca karara bağlanır ve sonucu ilgililere bildirilir. (3) İtiraz üzerine yapılan değerlendirme sonucunda verilen kararlar kesin olup ayrıca yeni itirazda bulunulamaz. Başarı puanı ve sıralama MADDE 17- (1) İlan edilen boş kadro sayısı kadar atama yapılmasında başarı puanı esas alınır. Başarı puanı, yazılı ve sözlü sınav puanlarının aritmetik ortalaması esas alınmak suretiyle tespit edilir ve Bakanlığın resmi internet sitesinde duyurulur. (2) Sınav sonuçlarının kesinleşmesi sonrasında başarı puanı üstünlüğü esasına göre sınava dâhil her bir unvan için adayların başarı sırası belirlenir ve Bakanlığın resmi internet sitesinde ilan edilir. (3) Başarı puanlarının eşit olması halinde sırasıyla; a) Hizmet süresi fazla olana, b) Daha üst öğrenimi bitirmiş olana, c) Üst öğrenim mezuniyet notu yüksek olana, öncelik verilmek suretiyle en yüksek puandan başlamak üzere başarı sıralaması belirlenir. (4) Sınavda başarılı olmalarına rağmen ilan edilen kadro sayısı nedeniyle ataması yapılamayacak personelden en fazla asıl aday sayısı kadar personel Bakanlıkça ihtiyaç duyulması halinde başarı sıralaması listesinde yedek olarak belirlenebilir. DÖRDÜNCÜ BÖLÜM Kadrolara Yerleştirme ve Atamaya İlişkin Hükümler Kadrolara yerleştirme ve atama MADDE 18- (1) Atanmaya hak kazanan personel başarı sıralaması listesinin kesinleşmesini müteakip en yüksek puandan başlamak üzere belirlenen başarı sıralamasındaki başarı puanlarına göre atanır. (2) Bakanlıkça tercih alınması durumunda ise başarı sıralaması esas alınarak ilgili personelin tercihlerine göre ataması yapılır. (3) Duyurulan kadrolardan; a) Atanma şartlarını taşımadıkları için sınavın geçersiz sayılması veya atamanın iptal edilmesi, b) Atanma hakkından vazgeçilmesi, c) Emeklilik, ölüm, memurluktan çekilme veya çıkarılma, başka unvanlı kadrolara atanma ya da başka bir kuruma naklen atanma, sebepleriyle boş kalan veya boşalan kadrolara, başarı sıralamasının kesinleştiği tarihten itibaren yeni bir sınav yapılması durumu hariç olmak üzere altı ay içinde aynı unvanlı kadrolara yedekler arasından başarı sıralamasına göre atama yapılabilir. (4) Görevde yükselme veya unvan değişikliği sınavına herhangi bir sebeple katılmayan, başarısız olan veya yedek listede olup atanamamış olanlar ya da atanma haklarından herhangi bir sebeple feragat edenler, aynı unvanlı kadrolara yapılacak atamalar için bu Yönetmelikte öngörülen bütün usul ve esaslara tabidirler. (5) Sınavı kazanarak atanmaya hak kazanmış olanlardan görevden uzaklaştırılanların, atamaları göreve iade edilinceye kadar yapılmaz. BEŞİNCİ BÖLÜM Çeşitli ve Son Hükümler Hizmet grupları arasındaki geçişler MADDE 19- (1) 5 inci maddede belirtilen hizmet grupları arasındaki geçişler hizmet süresi, öğrenim ve ilgili belgelere sahip olma şartlarını taşımaları kaydıyla aşağıdaki esaslara göre yapılır: a) Hizmet grupları arası görevde yükselme niteliğindeki geçişler ve alt hizmet grubundan üst hizmet gruplarına geçişler görevde yükselme sınavına tabidir. Ancak, Bakanlıkta veya diğer kamu kurum ve kuruluşlarında daha önce bulunulan unvanlar ile bu unvanlarla aynı düzeydeki görevlere veya alt görevlere öğrenim ve hizmet süresi gibi mevzuatta aranan diğer şartları taşımak kaydıyla ilgili personelin isteği üzerine görevde yükselme sınavına tabi tutulmadan atama yapılabilir. b) Unvan değişikliğine tabi kadrolar arasındaki geçişler, ilgili unvan için düzenlenecek unvan değişikliği sınavı sonucuna göre yapılır. c) Bu Yönetmelik kapsamında bulunan ve doktora öğrenimini bitiren personel, atama yapılacak görev için aranan ve bu Yönetmeliğe göre belirlenen hizmet süresine sahip olması ve aranan öğrenim şartını taşıması kaydıyla, uzman veya aynı düzeydeki görevler ile daha alt görevler veya unvan değişikliği sınavına katılmaksızın öğrenimle ihraz edilen görevlere atanabilir. Sınav belgelerinin saklanması MADDE 20- (1) Sınava katılıp başarılı olan personelin sınava ilişkin belgeleri özlük dosyasında saklanır. Diğerlerinin belgeleri ise dava açma süresinden az olmamak üzere müteakip sınava kadar saklanır. Naklen atama MADDE 21- (1) Diğer kamu kurum ve kuruluşlarında görevli personelden; bu Yönetmelikte belirtilen unvanlarda çalışmış ve gerekli şartları taşıyanlar aynı unvana veya bu unvanın bulunduğu hizmet grubundaki diğer unvanlara veya daha alt hizmet grubundaki unvanlara genel hükümlere göre naklen atanabilirler. (2) Diğer personel kanunlarına tabi olanlardan unvan değişikliği suretiyle 657 sayılı Kanuna tabi kadrolara yapılacak atamalar, ihraz ettikleri unvan dikkate alınarak ilgili mevzuata göre yapılır. Özelleştirilen kuruluşlardan atama MADDE 22- (1) 24/11/1994 tarihli ve 4046 sayılı Özelleştirme Uygulamaları Hakkında Kanunun 22 nci maddesi hükümlerine göre Bakanlığa yapılacak ilk atamalarda bu Yönetmelik hükümleri uygulanmaz. Kazanılmış haklar MADDE 23- (1) Bu Yönetmelik kapsamına giren unvanları, ilgili mevzuatı uyarınca kazananların hakları saklıdır. Hüküm bulunmayan haller MADDE 24- (1) Bu Yönetmelikte hüküm bulunmayan hallerde ilgisine göre 657 sayılı Kanun ve Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik hükümleri uygulanır. Yürürlükten kaldırılan yönetmelik MADDE 25- (1) 14/3/2014 tarihli ve 28941 sayılı Resmî Gazete’de yayımlanan Çalışma ve Sosyal Güvenlik Bakanlığı Personeli Görevde Yükselme ve Unvan Değişikliği Yönetmeliği yürürlükten kaldırılmıştır. Yükseköğrenim şartı istisnası GEÇİCİ MADDE 1- (1) 18/4/1999 tarihinde görevde bulunan ve aynı tarih itibarıyla iki veya üç yıllık yükseköğrenim mezunu olanlar; diğer koşullara sahip oldukları takdirde 7 nci maddenin uygulanması bakımından dört yıllık yükseköğrenim mezunu kabul edilirler. Yürürlük MADDE 26- (1) Bu Yönetmelik yayımı tarihinde yürürlüğe girer. Yürütme MADDE 27- (1) Bu Yönetmelik hükümlerini Çalışma ve Sosyal Güvenlik Bakanı yürütür. "
"MİLLÎ SAVUNMA BAKANLIĞI YAYIN YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı; Bakanlık kadro ve kuruluşunda yer alan kurumların yayımlayacağı her türlü yayının seçimini, yayımlanmasını, satış ve hibe usullerini, yayınlar için ödenecek telif, işlenme, inceleme ücretlerini ve kurul üyelerine ödenecek ücretleri, yayın ve inceleme kurullarının kurulmasını, çalışma esaslarını, görev ve yetkilerini belirlemektir.  Kapsam MADDE 2- (1) Bu Yönetmelik; Bakanlık kadro ve kuruluşunda yer alan kurumların çıkaracağı gizlilik derecesi taşımayan yayınları kapsar. Dayanak MADDE 3- (1) Bu Yönetmelik; 5/12/1951 tarihli ve 5846 sayılı Fikir ve Sanat Eserleri Kanununa, 9/6/2004 tarihli ve 5187 sayılı Basın Kanununa, 27/6/1989 tarihli ve 375 sayılı Kanun Hükmünde Kararnamenin Ek 1 inci maddesi ile 23/8/2006 tarihli ve 2006/10932 sayılı Bakanlar Kurulu Kararıyla yürürlüğe konulan Kamu Kurum ve Kuruluşlarınca Ödenecek Telif ve İşlenme Ücretleri Hakkında Yönetmeliğin 21 inci maddesine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Bakan: Millî Savunma Bakanını, b) Bakanlık: Millî Savunma Bakanlığını, c) Bakanlık kadro ve kuruluşunda yer alan kurumlar: Bakanlık merkez, taşra ve yurt dışı teşkilatı, Genelkurmay Başkanlığı, Kara Kuvvetleri Komutanlığı, Deniz Kuvvetleri Komutanlığı, Hava Kuvvetleri Komutanlığı, Millî Savunma Üniversitesi ile Harita Genel Müdürlüğünü, ç) Derleme eser: Özgün eser üzerindeki haklar saklı kalmak kaydıyla, ansiklopediler ve antolojiler gibi içeriği seçme ve düzenlemelerden oluşan ve bir düşünce yaratıcılığı sonucu olan eseri, d) Eser: Sahibinin hususiyetini taşıyan ve ilim, edebiyat, musikî, güzel sanatlar veya sinema eserleri olarak sayılan her nevi fikir ve sanat ürünlerini, e) Eser sahibi: Eseri meydana getiren kişiyi, f) İnceleme kurulu: Yayımlanacak ya da sözleşmeyle telif hakkını kullanma yetkisine sahip olunacak her türlü eserin incelemesini yapan kurulu, g) İşlenme eser: Diğer bir eserden istifade suretiyle hazırlanan, bu esere nispetle müstakil olmayan ve işleyenin hususiyetini taşıyan fikir ve sanat ürünlerini, ğ) Süreli yayın: Belirli aralıklarla yayımlanan yayınları, h) Telif eser: Herhangi bir şekilde dil ile ifade olunan eserler ile doğrudan meydana getirilen fikir ürünlerini, ı) Tercüme: Yazıldığı dilden başka bir dile aynen çevrilen eseri, i) Üst yayın kurulu: Eserlerin yayımlanması ve sözleşmeyle telif hakkını kullanma yetkisine sahip olunması ile ilgili ilkeleri belirlemek ve yayın çıkarmaya yetkili makamlar tarafından teklif edilen eserlerin yayımına ilişkin nihai kararı vermek üzere Bakanlık merkez teşkilatında oluşturulan kurulu, j) Yayımlamak: Basılı yayınlar ile basılı olmayan eserleri içeren manyetik depolama ünitelerini çoğaltmayı ve yaymayı veya eserleri radyo, televizyon ve bilişim teknoloji araçları ile geniş bir kitleye iletmeyi veya sunmayı, k) Yayın: Kitap, dergi ve benzeri basılı eserler ile basılı olmayan ve manyetik depolama ünitelerinde bulunan veya radyo, televizyon ve bilişim teknoloji araçlarında yayımlanan elektronik eserleri, l) Yayın çıkarmaya yetkili makam: Yayım ve yayın faaliyetlerini yürüten birimleri, m) Yayın kurulu: İnceleme kurulları tarafından olumlu rapor verilen eserlerin üst yayın kuruluna teklif edilmesine karar vermek üzere yayın çıkarmaya yetkili makamlar bünyesinde oluşturulan kurulu, ifade eder. Genel esaslar MADDE 5- (1) Bakanlık kadro ve kuruluşunda yer alan kurumlar, görev ve sorumlulukları çerçevesinde eser yayımlayabilir. Yayın çıkarmaya yetkili makamlar, Bakan oluru ile belirlenir. (2) Bu Yönetmelik kapsamındaki yayınlar, üst yayın kurulunun onayını müteakip yayımlanır. (3) Önemli görülen eserlerin yazdırılması veya çevirisi için yarışma düzenlenebilir veya ısmarlama verilebilir. (4) Yayınlarda gizlilik derecesi bulunmaz ve içerisinde gizlilik dereceli bilgiler yer almaz; ifşa, tenkit ve kişileri hedef alan yazılar yayımlanmaz. (5) Süreli yayınların yayımına başlanması veya son verilmesi Bakan onayına tabidir. (6) Kişiler makalelerini süreli yayın çıkaran birimlere doğrudan gönderebilirler. Bu şekilde gönderilen makaleler, yayın çıkarmaya yetkili makamlar tarafından yayın ilkeleri doğrultusunda değerlendirilir. (7) Eserlerini Bakanlık kadro ve kuruluşunda yer alan kurumlar tarafından belirlenen format ve araçlar ile teslim etme sorumluluğu başvuru sahiplerine aittir. (8) Eserinin yayımlanmasını isteyen başvuru sahipleri, yayımlama konusunda karar verilinceye kadar eserini başka kişi ve/veya kurumlara vermeyeceğini kabul ve taahhüt etmiş sayılır. Yayımlanması uygun bulunmayan veya herhangi bir sebeple yayımlanmayan eserlere ilişkin inceleme sonuçları eser sahibi ile paylaşılmaz. (9) Bakanlık kadro ve kuruluşunda yer alan kurumlar tarafından sözleşmeyle telif hakkını kullanma yetkisine sahip olunan eserler, sözleşmede hüküm bulunması hâlinde diğer kurum ve kuruluşlara devredilebilir. (10) Yayın kuruluşları ve kişilere ticari amaç taşıyan tavsiye niteliğinde görüş verilmez. (11) Eserlerin radyo, televizyon ve bilişim teknoloji araçları ile yayınlanmasına ilişkin, ilgili diğer mevzuat doğrultusunda uyulması gereken kurallar saklıdır. İKİNCİ BÖLÜM İnceleme Kurulları ve Eserlerin İncelenmesi İnceleme kurulu ve çalışma esasları MADDE 6- (1) İnceleme kurulları, yayın çıkarmaya yetkili makamın bünyesinde yayınların kapsam ve özellikleri dikkate alınarak seçilecek personelden oluşturulur. Birden fazla inceleme kurulu oluşturulabilir. (2) İncelemesi yapılmayan hiçbir eser yayımlanmaz veya sözleşmeyle telif hakkını kullanma yetkisine sahip olunamaz. (3) İki kez olumsuz rapor verilen eserler yeniden incelemeye alınmaz. (4) İnceleme kurulunun ihtisası dışındaki konular için Bakanlık kadro ve kuruluşunda yer alan kurumlardan veya bu kurumlar dışından görevlendirilecek konusunda uzman kişi veya kişilere inceleme yaptırılabilir veya yazılı görüş alınabilir. (5) İnceleme sırasında öncelik başvuru tarihine göre belirlenir. Ancak, yayın çıkarmaya yetkili makamlar tarafından ihtiyaçlar doğrultusunda öncelik sırası değiştirilebilir. (6) İnceleme kurulları; a) Eserlerin incelemesini yapar. b) İncelenen eserlerin türünü ve niteliğini belirler. c) Eserlerin toplam sözcük sayısını ve itibari sayfa sayısını belirler. Eserlerin incelenmesi MADDE 7- (1) Bir eserin yayımlanabilmesi için inceleme kurulları tarafından yapılacak ön inceleme neticesinde aşağıdaki temel ilkeleri taşıdığının tespit edilmesi gerekir: a) Mer’i mevzuata uygun, Atatürk ilke ve inkılaplarına saygılı bir şekilde hazırlanmış olması. b) Kamu düzenine, millî menfaatlere, toplumun millî, manevi, dinî ve ahlak değerlerine uygun olması. c) Bakanlığın kuruluş amacı ve görevleri başta olmak üzere faydalı olacağı değerlendirilen konularda; bilgilendirici, eğitici, öğretici ya da tanıtıcı nitelikte olması. ç) Dil bilgisi kurallarına uygun olarak hazırlanmış olması. d) Bilimsel yöntemlere göre hazırlanmış olması. e) Yayın çıkarmaya yetkili makamların görev alanına girmesi. f) İlan edilen yayın kurallarına uygun olması. (2) İncelemesi tamamlanan eserler için ön inceleme sonuç raporu düzenlenir. İhtiyaç duyulması hâlinde kanaatler hakkında gerekçe hazırlanarak rapora eklenir. (3) Ön inceleme sonucunda uygun bulunan eserler, aşağıdaki ölçütlere göre ayrıca incelemeye alınır: a) Ön sözün, içindekilerin, ana bölüm ve alt kısımların, dizin ve zaman dizininin, kaynaklar bölümünün, dipnotların ve görsel materyallerin şekil ve düzen yönünden eser yazım tekniğine uygun olması. b) Terim birliği, üslubun akıcılığı, yabancı sözcüklerden arındırılma, metin içinde tekrarlar bulunmaması, paragraflarda tutarlılık ve uzun cümlelerden kaçınma ve benzeri hususlar bakımından yazım kurallarına uygun olması. c) Konu yönünden türünde benzer eser olup olmadığının ve konu kapsamının belirlenmesi. ç) Kaynak gösteriminin ve atıf usullerinin kurallara uygun olması, metin ve krokiler arasında uyum olması, olaylarda tarih uyumu olması, analiz yapılması ve analizin yeterli olması bakımından bilimsel yöntemlere uygun olması. (4) Eserlerin tür ve özellikleri göz önünde bulundurularak ihtiyaç duyulan diğer hususlar açısından da inceleme yapılabilir. (5) İncelemesi tamamlanan eserler için esas değerlendirme sonuç raporu düzenlenir. ÜÇÜNCÜ BÖLÜM Yayın Kurulları ve Üst Yayın Kurulu Yayın kurulları ve çalışma esasları MADDE 8- (1) Yayın kurulları, yayın çıkarmaya yetkili makamın belirleyeceği personelin başkanlığında en az üç ve tek sayıda kişiden oluşur. (2) Kurul, başkanın çağrısı üzerine salt çoğunluk ile toplanır ve toplantıya katılan üye sayısının salt çoğunluğu ile karar alır. Oyların eşitliği hâlinde başkanın oyu yönünde karar alınmış sayılır. (3) Toplantılara inceleme kurulu üyelerinin de katılımı sağlanabilir. İnceleme kurulu üyelerinin oy hakkı yoktur. (4) Yayın kurulu kararları, yayın çıkarmaya yetkili makamın en üst amirinin onayı ile uygulanır. Bu hüküm, yayın çıkarmaya yetkili makamın en üst amirinin başkanlığında alınan kararlar için uygulanmaz. (5) Yayın kurullarının sekretarya hizmetleri, yayın çıkarmaya yetkili makamın belirleyeceği birim tarafından yürütülür. (6) Yayın kurulları; a) Esas değerlendirme sonuç raporuna istinaden eserlerin üst yayın kuruluna teklif edilmesine karar verir. b) Yayımlanacak eserlerin teknik özellikleri konusunda karar verir. c) Eserlerin konu itibarıyla ilgili yayın çıkarmaya yetkili diğer makamlara gönderilmesine karar verir. ç) İnceleme kurullarının çalışma esaslarını düzenler. d) İhtiyaç hâlinde eserlerin yeniden incelenmesine karar verebilir. e) Çeviri eserin tercümesini orijinali üzerinden tekrar kontrol ettirebilir. f) Yayımlanan eserlerin yeni baskısının yapılmasına ve çoğaltılmasına karar verir. g) İhtiyaç duyulan alanlarda eser hazırlatmak üzere açılacak yarışmaların usul ve esaslarını belirler. Üst yayın kurulu ve çalışma esasları MADDE 9- (1) Üst yayın kurulu; yayınlarla ilgili faaliyetleri yürüten Bakanlık biriminin bağlı olduğu Bakan Yardımcısının başkanlığında, bu birimin en üst amiri ve daire başkanı, Bakanlık bünyesinde eğitim ve öğretim faaliyetlerini yürüten birimin daire başkanı, Hukuk Hizmetleri Genel Müdürlüğünde görevli hukuk müşaviri veya avukat ile Millî Savunma Üniversitesi bünyesinde yayın faaliyetlerine ilişkin işlemleri yürüten birimin daire başkanı olmak üzere toplam altı üyeden oluşur. (2) Kurul salt çoğunluk ile toplanır ve toplantıya katılanların salt çoğunluğu ile karar alır. Oyların eşitliği hâlinde başkanın oyu yönünde karar alınmış olur.  (3) Kurul başkanının toplantıya katılamayacağı durumlarda, yayınlarla ilgili faaliyetleri yürüten Bakanlık biriminin en üst amiri kurula başkanlık eder. (4) Toplantılara, değerlendirmeye alınacak yayını teklif eden makamın yayın kurulu başkanının katılımı sağlanabilir. Yayın kurulu başkanının oy hakkı yoktur. (5) Kurulun sekretaryası, yayınlarla ilgili faaliyetleri yürüten Bakanlık birimi tarafından yürütülür. (6) Bu Yönetmelik hükümleri doğrultusunda üst yayın kurulu; a) Yayın ilkelerini belirler. b) Eserlerin yayımına ilişkin karar verir. c) Eserlerin baskı adedi ve yayım süresine karar verir. ç) Eserlerin telif hakkını kullanma yetkisine sahip olunmasına karar verir. d) Eserlerin yeniden incelenmesine karar verebilir. e) Eserlerin satış fiyatı ve uygulanabilecek indirim oranını belirler. f) Eserlerin yayın hakkının devredilmesine karar verir. g) Eserleri konusunda uzman kişilere incelettirebilir. Değerlendirilmesi zorunlu olmayan yayınlar MADDE 10- (1) Aşağıda belirtilen yayınların yayın kurulu ve üst yayın kurulu tarafından değerlendirilmesi zorunlu değildir: a) Mevzuat yayınları, resmî açıklamalar, kurumların talimat ve mütalaalarının yer aldığı yayınlar. b) Personelin görevlendirme doğrultusunda hazırladığı araştırma çalışmalarının raporları. c) Birimler tarafından gerçekleştirilecek çalıştay, fuar ve kongre gibi etkinlikler öncesi ve sonrasında bu etkinliklere ilişkin hazırlanan afiş, broşür ve raporlar. ç) Millî Savunma Üniversitesinin hizmet ve etkinliklerini, üniversite personeline ve öğrencilere duyurmak amacıyla hazırlanan dergi, bülten ve benzeri yayınlar. d) Üst yayın kurulu tarafından belirlenen diğer yayınlar.      DÖRDÜNCÜ BÖLÜM Telif Hakları, Dağıtım, Satış ve Yayın Gelirleri Telif hakları MADDE 11- (1) Sözleşmeyle telif hakkını kullanma yetkisine sahip olunan eserler için Kamu Kurum ve Kuruluşlarınca Ödenecek Telif ve İşlenme Ücretleri Hakkında Yönetmelik hükümleri uygulanır. (2) Telif veya işlenme ücreti ödenip ödenmeyeceğine, ödenecekse belirtilen ölçütlere göre ödeme miktarının tespitine üst yayın kurulu tarafından karar verilir. (3) Bakanlık bünyesindeki okullarda ve eğitim merkezlerinde okutulan derslere ait notların yayımlanması hâlinde yazara bu nedenle bir ücret ödenmez. (4) Yayımlanan bir eserin yeni baskısının yapılması, çoğaltılması veya yayın hakkının eser sahibine veya başka birine devredilmesi; ilgili kurum tarafından yapılmış baskının %90’ının bitmiş olmasını müteakip alınacak karara bağlıdır. (5) Yayımlanan bir eserin yayın hakkının eser sahibine veya başka birine devredilmesi, eserin yayım tarihinden itibaren beş yılın sonunda yazar veya yazarlarının isteği üzerine üst yayın kurulu kararına bağlıdır. (6) Yayın çıkarmaya yetkili makamlar tarafından sözleşmeyle telif hakkını kullanma yetkisine sahip olunan eserlere ilişkin belgeler ilgili mevzuata uygun olarak hazırlanır. Ödenecek ücretler MADDE 12- (1) Eserlere ödenecek telif ve işlenme ücretlerinin belirlenmesi, ücrete ilişkin diğer hususların tespiti, kurum dışından eser incelemeye görevlendirilen uzmanlara ücret ödenmesi ve yazarlara ücretsiz yayın verilmesi konularında Kamu Kurum ve Kuruluşlarınca Ödenecek Telif ve İşlenme Ücretleri Hakkında Yönetmelik hükümleri uygulanır. (2) Ücretler, eserin basımı yapıldıktan sonra ödenir. (3) Birinci fıkra hükümleri dışında, eserlerin radyo, televizyon ve bilişim teknoloji araçlarında seslendirilmesi veya oynanması için anlaşma yapılan kişilere; eserin yayımlanmasını müteakip aşağıda yer alan gösterge rakamlarının memur aylıklarına uygulanan katsayı ile çarpılması sonucu bulunacak miktarı geçmemek üzere üst yayın kurulu tarafından belirlenecek ücret ödenir. Program başına 20 dakikayı geçen süreler için ücret ödenmez. a) Radyofonik piyesler, dramatize eserler, söyleşiler ve düz yazıların sahiplerine her dakika için 250 gösterge rakamı. b) Başkası tarafından hazırlanan metni seslendiren veya oynayanlara her program için ayrı olmak üzere ve her dakika için 200 gösterge rakamı. c) Kendisi tarafından hazırlanan metni seslendiren veya oynayanlara her program için ayrı olmak üzere ve her dakika için 250 gösterge rakamı. (4) Oynanmak veya seslendirilmek üzere yazdırılan veya sözleşmeyle telif hakkını kullanma yetkisine sahip olunan eserlere ilişkin işlemler, yayın çıkarmaya yetkili makam ve kişi veya kurumlar arasında imzalanacak protokol hükümlerine göre düzenlenir. Dağıtım MADDE 13- (1) Yayınların dağıtımı, basım ve yayım hakkındaki mevzuat hükümlerini karşılayacak şekilde yayın çıkarmaya yetkili makamlar tarafından belirlenecek dağıtım planıyla yapılır. (2) Süreli yayın çıkaran makamlar tarafından, yayımlanan dergilerin her sayısından ikişer adedi, Bakanlık merkez kütüphanesine ve yayın çıkarmaya yetkili diğer makamların merkez kütüphanelerine ücretsiz olarak gönderilir. (3) Kamuya sunulan yayınların imzalı iki nüshası, basımcı tarafından, yayımın yapıldığı gün, mahallin Cumhuriyet Başsavcılığına teslim edilir. (4) Yayınlar mütekabiliyet esasına göre yabancı yayınlarla mübadele edilebilir. Satış bedeli ve gelirler MADDE 14- (1) Yayınların satış bedeli ve uygulanabilecek indirim oranı, basım ve yayım giderleri ile piyasa koşulları dikkate alınarak yayın çıkarmaya yetkili makamın teklifi üzerine üst yayın kurulu tarafından belirlenir. (2) Yayın çıkarmaya yetkili makamın onayı alınarak ilgili mevzuat kapsamında; eserlerin yurt içindeki kamu kurum ve kuruluşları ile kamu yararına hizmet veren özel kurum ve kuruluşlara gönderilmesine karar verilebilir ve bu kapsamda gerçek kişilere satış, mübadele ve hibe işlemi yapılabilir. (3) İlgili mevzuat hükümleri saklı kalmak üzere yayın satışlarından elde edilen gelirler bütçeye gelir kaydedilir. BEŞİNCİ BÖLÜM Çeşitli ve Son Hükümler Hüküm bulunmayan hâller MADDE 15- (1) Bu Yönetmelikte hüküm bulunmayan hâllerde 5846 sayılı Kanun ile Kamu Kurum ve Kuruluşlarınca Ödenecek Telif ve İşlenme Ücretleri Hakkında Yönetmelik hükümleri uygulanır. Yürürlükten kaldırılan yönetmelik ve atıflar MADDE 16- (1) 31/5/1968 tarihli ve 12912 sayılı Resmî Gazete’de yayımlanan Milli Savunma Bakanlığı Yayın Yönetmeliği yürürlükten kaldırılmıştır. Diğer mevzuatta yürürlükten kaldırılan Milli Savunma Bakanlığı Yayın Yönetmeliğine yapılan atıflar bu Yönetmeliğe yapılmış sayılır. Yönetmeliğin uygulanmasında sorumluluk MADDE 17- (1) Bu Yönetmeliğin uygulanmasından doğacak tereddütler ile görüş ve öneriler zamana bağlı kalmaksızın Bakanlığın ilgili birimine bildirilir. Bakanlık tereddütleri gidermeye yetkilidir. GEÇİCİ MADDE 1- (1) Bu Yönetmeliğin yürürlüğe girdiği tarihte yayımlanmakta olan süreli yayınların yayımına devam edilebilmesi için 5 inci maddenin beşinci fıkrası kapsamında ayrıca onay alınmaz. Yürürlük MADDE 18- (1) Bu Yönetmelik yayımı tarihinde yürürlüğe girer. Yürütme MADDE 19- (1) Bu Yönetmelik hükümlerini Millî Savunma Bakanı yürütür. "
"SPOR KULÜPLERİ VE SPOR ANONİM ŞİRKETLERİ TESCİL YÖNETMELİĞİ   BİRİNCİ BÖLÜM  Başlangıç Hükümleri Amaç MADDE 1- (1) Bu Yönetmeliğin amacı; spor kulüplerinin kuruluşu, organları; spor kulüpleri ve spor anonim şirketlerinin Gençlik ve Spor Bakanlığı tarafından tescili, tescilin şartları, tescil için gerekli belgeler, spor kulübü tüzüğü ile spor anonim şirketlerinin esas sözleşmesinin içeriği, spor kulüpleri ve spor anonim şirketlerinin spor faaliyetlerinde kullanacakları isim, renk, amblem ve diğer ayırıcı işaretleri ile üst kuruluş oluşturulmasına ilişkin usul ve esasları düzenlemektir. Kapsam MADDE 2- (1) Bu Yönetmelik, Gençlik ve Spor Bakanlığı ile spor federasyonlarının faaliyetlerine katılmak amacıyla Bakanlığa tescilini yaptıran spor kulüpleri ile spor anonim şirketlerini ve bunların oluşturdukları üst kuruluşları kapsar. (2) Bu Yönetmelik; 8 inci ve 9 uncu maddeler hariç olmak üzere Millî Savunma Bakanlığı kadro ve kuruluşunda yer alan askerî spor kulüpleri hakkında uygulanmaz. Dayanak MADDE 3- (1) Bu Yönetmelik, 22/4/2022 tarihli ve 7405 sayılı Spor Kulüpleri ve Spor Federasyonları Kanununun 3 üncü maddesinin altıncı fıkrası, 12 nci maddesinin dokuzuncu fıkrası ve 14 üncü maddesinin altıncı fıkrasına dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Askeri spor kulübü: Millî Savunma Bakanlığının kadro ve kuruluşunda yer alan spor kulüplerini, b) Bakan: Gençlik ve Spor Bakanını, c) Bakanlık: Gençlik ve Spor Bakanlığını, ç) İhtisas spor kulübü: En fazla iki spor dalında faaliyet göstermek üzere kurulan ve seçtikleri spor dalının bütün kategorilerinde faaliyet gösteren spor kulüplerini, d) İl müdürlüğü: Gençlik ve Spor İl Müdürlüğünü, e) İl müdürü: Gençlik ve Spor İl Müdürünü, f) Sezon: Spor federasyonları tarafından belirlenen tarih aralığını, g) Spor anonim şirketi: Bir spor kulübünün bağlı ortaklığı veya iştiraki olarak ya da spor kulübünden bağımsız şekilde 13/1/2011 tarihli ve 6102 sayılı Türk Ticaret Kanununa göre kurulan ve spor faaliyetinde bulunmak amacıyla Bakanlığa tescilini yaptıran anonim şirketi, ğ) Spor dalı: Spor federasyonuna bağlı spor dalını, h) Spor faaliyeti: Bakanlık veya spor federasyonları tarafından düzenlenen ya da izin verilen spor müsabaka ve yarışmaları ile bunların hazırlık ve eğitim çalışmalarını, ı) Spor federasyonu: Spor dalı ile ilgili faaliyetleri yürütmek üzere kanunla veya Cumhurbaşkanlığı kararnamesiyle kurulan, organları seçimle gelen ve idari ve mali özerkliğe sahip federasyonları, i) Spor kulübü: Bakanlık ve spor federasyonlarının faaliyetlerine katılmak amacıyla Bakanlığa tescilini yaptıran özel hukuk tüzel kişilerini, j) Talimat: Spor federasyonu yönetim kurulu tarafından hazırlanan ve Bakanlığın onayına istinaden Bakanlığın internet sitesinde yayımlanarak yürürlüğe giren düzenleyici işlemi, k) Tüzük: Spor kulübü veya üst kuruluş tüzüğünü, l) Üst kuruluş: Spor kulüplerinin ve spor anonim şirketlerinin oluşturduğu tüzel kişiliği bulunan federasyonları ve bu federasyonların oluşturduğu konfederasyonları, ifade eder. İKİNCİ BÖLÜM Spor Kulüplerinin Kuruluşu, Tescili ve Spor Kulüplerine Üye Olma Kuruluş başvurusu MADDE 5- (1) Spor kulüpleri, spor faaliyetlerine katılmak amacıyla gerçek veya tüzel en az yedi kişi tarafından kurulur. (2) Spor kulübü kurucuları tarafından imzalanmış EK-1’de yer alan kuruluş bildirimi ve aşağıda belirtilen belgelerle birlikte spor kulübünün kurulacağı yerin il müdürlüğüne başvuruda bulunulur: a) Kurucular tarafından her sayfası imzalanmış spor kulübü tüzüğü.  b) Spor kulübü kurucuları arasında tüzel kişiliklerin bulunması halinde, bu tüzel kişilerin unvanı ve merkezini gösterir belge ile tüzel kişiliklerin yönetim organları tarafından yetkilendirilen gerçek kişi de belirtilmek kaydıyla bu konuda alınmış kararın örneği. c) Kurucular arasında yabancı uyrukluların bulunması halinde bunların Türkiye'de ikamet izni sahibi olduklarını gösterir belgeler. ç) Spor kulübünün kamu kurum ve kuruluşları veya eğitim kurumları bünyesinde kurulması durumunda ilgili kurum veya kuruluştan alınan izin yazısı. d) Kurucu üye bilgileri. Kuruluş bildirimi ve tüzüğün incelenmesi   MADDE 6- (1) Kuruluş bildirimi ve belgelerin doğruluğu ile tüzük il müdürlüğü tarafından altmış gün içinde dosya üzerinden incelenir. Kuruluş bildirimi, tüzük ve kurucuların hukukî durumlarında mevzuata aykırılık veya noksanlık tespit edildiği takdirde bunların giderilmesi veya tamamlanması yazılı şekilde derhâl kuruculardan istenir. Bu istemin tebliğinden başlayarak en geç altmış gün içinde belirtilen mevzuata aykırılık giderilmez veya noksanlık tamamlanmazsa başvuru il müdürlüğü tarafından reddedilir. (2) Kuruluş bildirimi, tüzük ve diğer belgelerde mevzuata aykırılık veya noksanlık bulunmaz ya da bu aykırılık veya noksanlık süresinde giderilmiş bulunursa spor kulübü il müdürlüğü tarafından spor kulüpleri siciline tescil edilir ve bu tescille tüzel kişilik kazanır. Spor kulübü tüzüğü MADDE 7- (1) Her spor kulübünün bir tüzüğü bulunur. Tüzükte aşağıda gösterilen hususların belirtilmesi zorunludur: a) Spor kulübünün adı, merkezi ve kurucu üye listesi. b) Spor kulübünün renk, amblem ve benzeri diğer ayırıcı işaretleri. c) Spor kulübünün amacı ve faaliyet alanları. ç) Spor kulübüne üye olma, üyelik başvurusunun reddi sebepleri ve üyelikten çıkmanın şart ve şekilleri ile üyelerin hak ve yükümlülükleri. d) Spor kulübünün organları ve geçici yönetim kurulu üye listesi. e) Genel kurulun oluşumu, toplanma şekli, usulü ve zamanı. f) Genel kurulun görev ve yetkileri, oy kullanma ve karar alma usul ve şekilleri. g) Yönetim ve denetim kurullarının görev ve yetkileri, ne suretle seçileceği, asıl ve yedek üye sayısı ile istenmesi halinde kurul üyelerinde aranacak diğer nitelikler. ğ) Diğer kurulların oluşturulması halinde bu kurulların görev ve yetkileri, ne suretle seçileceği, asıl ve yedek üye sayısı ile istenmesi halinde kurul üyelerinde aranacak diğer nitelikler. h) Spor kulübünün gelir kaynakları. ı) Bütçenin hazırlanması, uygulanması ve yürürlüğe konulması usulü. i) Spor kulübünün borçlanma usulleri. j) Spor kulübünün iç denetim şekilleri. k) Tüzüğün ne şekilde değiştirileceği. l) Spor kulübünün feshi prosedürü ve spor kulübünün feshi halinde mal varlığının tasfiye şekli. Spor kulüplerinin spor dalı tescili MADDE 8- (1) Spor kulüpleri istedikleri spor dalında faaliyet gösterebilirler. Spor kulüplerinin bir spor dalında faaliyetlere katılabilmesi, bu spor dalının bağlı olduğu spor federasyonu tarafından tescil edilmesine bağlıdır. (2) Spor dalı tescilleri kapsamında; a) Taahhüt edilen spor dallarına ilişkin yönetim kurulu kararının, b) Taahhüt edilen spor dallarında görevlendirilecek antrenörler için en az ikinci kademe, ihtisas kulüpleri için en az üçüncü kademe antrenörlük belgesinin, c) Spor kulübü ile antrenör arasında imzalanan antrenörlük sözleşmesinin, ç) Spor kulübü tarafından taahhüt edilen spor dalı faaliyetlerinin yürütüleceği tesislerin bilgilerinin, d) Spor dalının özelliğine göre ilgili spor federasyonu talimatlarında belirlenen diğer belgelerin, spor federasyonuna verilmesi zorunludur. (3) Tesiste yürütülmesi zorunlu olmayan spor dallarının tescilinde ikinci fıkranın (ç) bendi aranmaz. (4) Tescil başvurusunda bulunulan spor dalında aynı il içerisinde yeterli sayıda ikinci kademe antrenör bulunmaması halinde birinci kademe antrenörlük belgesi de kabul edilir. (5) Antrenörlük kapsamı dışında kalan spor dalları ile müsabakası yapılmayan her türlü rekreatif amaçlı fiziksel ve zihinsel egzersizleri içeren spor dallarında, bu spor dallarının bağlı bulunduğu spor federasyonlarının talimatları uyarınca verilecek belgenin spor dalı tescili başvurularında sunulması zorunludur. (6) Bir antrenör aynı anda, aynı spor dalında ve aynı veya farklı kategorilerde en fazla beş spor kulübü veya spor anonim şirketi ile antrenörlük sözleşmesi imzalayabilir. Spor dalının ve liglerin özelliğine göre ilgili spor federasyonlarının talimatlarında bu fıkrada belirtilen sayının altında belirleme yapılabilir. (7) Bakanlık mevzuatından farklı antrenörlük kademe sistemleri bulunan ve kuruluş kanunu olan spor federasyonlarındaki kademelerin hangi kademeye denk sayılacağı ilgili spor federasyonundan görüş alınmak suretiyle Bakanlık tarafından belirlenir. (8) Spor kulübü ile antrenör arasında yapılan sözleşmenin herhangi bir nedenle sona ermesi halinde bu durum sona erme tarihinden itibaren bir ay içerisinde spor kulübü tarafından ilgili spor federasyonuna bildirilir. (9) Spor dalı tescilleri, Bakanlık tarafından belirlenen usul ve esaslara göre spor federasyonları tarafından Bakanlık bilişim sistemi üzerinden yapılır. (10) Spor kulüplerinin spor dalı tescil ücreti, spor dalı tescilinin yapılması, başvuru şekli ve gerekli belgelere ilişkin diğer usul ve esaslar, ilgili spor federasyonunun talimatları ile düzenlenir. Askeri spor kulüpleri MADDE 9- (1) Askeri spor kulüpleri, Bakanlığa tescil başvurusunda bulunma şartına ve spor kulüplerinin kuruluş işlemlerine bağlı olmaksızın Millî Savunma Bakanlığı mevzuatında öngörülen usul ve esaslara göre kurulabilir. Bu kapsamda kurulan askeri spor kulüpleri, kuruluş tarihinden itibaren otuz gün içerisinde askeri spor kulübünün ismini ve spor kulübü yetkililerinin isim ve iletişim bilgilerini merkezlerinin bulunduğu il müdürlüğüne bildirir ve il müdürlüğü tarafından spor kulüpleri siciline kaydedilir. (2) Askeri spor kulüplerinin spor faaliyetlerine katılabilmesi için faaliyete katılacağı spor dalını bağlı bulunduğu spor federasyonuna tescil ettirmeleri zorunludur. İhtisas spor kulüpleri MADDE 10- (1) En fazla iki spor dalında faaliyet gösteren ve ikinci fıkrada belirtilen şartları sağlayan spor kulüpleri, ihtisas spor kulübü adını alırlar. (2) İhtisas spor kulüplerinin; a) Seçtikleri spor dalının bütün kategorilerinde faaliyette bulunmaları, b) Faaliyette bulunacakları spor dalında en az üçüncü kademe antrenörlük belgesine sahip sözleşmeli antrenör çalıştırmaları, c) Faaliyette bulunacakları spor dalıyla ilgili tapulu, tahsisli veya kiralanmış tesislerinin bulunması, zorunludur. (3) Tesiste yürütülmesi zorunlu olmayan spor dallarının tescilinde ikinci fıkranın (c) bendi aranmaz. (4) İhtisas spor kulübü olma şartlarını kaybeden spor kulübüne, gerekli şartları tamamlaması için durumun tespitinden itibaren yazılı olarak bir yıl süre verilir. Verilen sürenin sonunda gerekli şartların tamamlanamaması halinde spor kulübü ihtisas statüsünü kaybeder. Spor kulüplerine üye olma MADDE 11- (1) Fiil ehliyetine sahip kişiler, spor kulüplerine üye olma hakkına sahiptir. Üyelik başvurusu yazılı olarak yapılır ve spor kulübü yönetim kurulunca otuz gün içinde karara bağlanır. Sonuç, başvuru sahibine yazılı olarak bildirilir. Başvurusu kabul edilen üye, bu amaçla tutulacak deftere kaydedilir. (2) Üyelik için ilgili mevzuat veya tüzükte aranan nitelikleri sonradan kaybedenlerin üyeliği kendiliğinden sona erer. (3) Üyelik başvurusu, tüzükte gösterilen sebepler dışında ancak haklı sebeple reddedilebilir. (4) Üyeliğe kabul ve üyeliğin sona ermesine ilişkin değişiklikler otuz gün içerisinde spor kulübünün merkezinin bulunduğu il müdürlüğüne bildirilir ve bildirilen değişiklikler il müdürlüğü tarafından sicile kaydedilir. ÜÇÜNCÜ BÖLÜM Spor Kulüplerinin Organları Spor kulüplerinin organları MADDE 12- (1) Spor kulüplerinin zorunlu organları; genel kurul, yönetim kurulu ve denetim kuruludur. (2) Spor kulüpleri; disiplin, divan, bilim ve sağlık, eğitim, mali, sicil, basın ve halkla ilişkiler ve benzeri amaçlarına uygun başka organlar oluşturabilir. Ancak bu organlara zorunlu organların görev, yetki ve sorumlulukları devredilemez. (3) Spor kulüpleri, genel kurulca yapılan seçimi izleyen otuz gün içinde yönetim kurulu, denetim kurulu ve varsa spor kulübünün diğer organlarına seçilen asıl ve yedek üyelerine ilişkin bilgi ve buna ilişkin genel kurul tutanakları ile diğer dayanak belgeleri EK-2’de yer alan genel kurul sonuç bildirim formu ile birlikte il müdürlüğüne bildirmekle yükümlüdür. (4) Spor kulüplerinin zorunlu ve diğer organlarında meydana gelen değişikliklerin bildirimi üçüncü fıkrada öngörülen usule tabidir. Spor kulüplerinin organlarında görev alamayacaklar  MADDE 13- (1) Kasten işlenen bir suçtan dolayı bir yıl veya daha fazla süreyle hapis cezasına ya da affa uğramış olsa bile; Devletin güvenliğine karşı suçlar, Anayasal düzene ve bu düzenin işleyişine karşı suçlar, zimmet, irtikâp, rüşvet, hırsızlık, dolandırıcılık, sahtecilik, güveni kötüye kullanma, hileli iflas, ihaleye fesat karıştırma, edimin ifasına fesat karıştırma, suçtan kaynaklanan malvarlığı değerlerini aklama, terörizmin finansmanı, kaçakçılık, nefret ve ayırımcılık, cinsel dokunulmazlığa karşı suçlar, fuhuş, uyuşturucu veya uyarıcı madde imal ve ticareti, uyuşturucu veya uyarıcı madde kullanılmasını kolaylaştırma, kullanmak için uyuşturucu veya uyarıcı madde satın almak, kabul etmek veya bulundurmak ya da uyuşturucu veya uyarıcı madde kullanmak, şike veya teşvik primi, kanuna aykırı olarak spor müsabakalarına dayalı bahis ve şans oyunlarını oynatma, oynatılmasına yer ve imkân sağlama, reklamını yapma veya para nakline aracılık veya 7405 sayılı Kanunun 20 nci maddesine muhalefet etme suçlarından mahkûm olanların spor kulüplerindeki yönetim, denetim, disiplin ve ihtiyari diğer kurul üyelikleri, haklarındaki mahkeme kararının kesinleştiği tarihte, başkaca hiçbir işlem yahut karara gerek olmaksızın kendiliğinden sona erer. (2) Yasaklanmış hakların geri verilmesi kararı verildiği takdirde birinci fıkranın ceza mahkûmiyetine ilişkin hükümleri uygulanmaz. (3) Tahkim kurulları, Bakanlık disiplin kurulları, spor federasyonlarının ceza veya disiplin kurulları ya da spor federasyonlarının bağlı olduğu uluslararası kuruluşlar tarafından son beş yıl içinde bir defada bir yıl veya toplam iki yıl hak mahrumiyeti cezası almış olanların spor kulübü, spor anonim şirketi statüsündeki bağlı ortaklığı ve iştiraklerindeki yönetim, denetim, disiplin ve diğer kurul üyelikleri haklarındaki kurul kararının kesinleştiği tarihte, başkaca hiçbir işlem yahut karara gerek olmaksızın kendiliğinden sona erer. (4) Birinci ve üçüncü fıkralarda belirtildiği şekilde mahkûm olanlar veya hak mahrumiyeti cezası alanlar, spor kulüplerinin genel kurulu dışındaki organlarında görev alamaz. (5) Spor kulüplerinin yönetim, denetim veya diğer kurul üyelerinde aranacak diğer nitelikler spor kulüplerinin tüzüğünde belirlenebilir. (6) Gerçek veya tüzel kişilerin aynı ligde yer alan birden fazla spor kulübünde veya spor anonim şirketinde doğrudan veya dolaylı olarak hâkimiyeti bulunamaz. (7) Spor kulübü yönetiminde yer alanlar aynı spor dalında ve aynı ligde faaliyet gösteren başka bir spor kulübü veya spor anonim şirketinin yönetiminde aynı anda görev alamazlar. Genel kurul, yönetim kurulu ve denetim kurulunun oluşumu, toplanması, görev ve yetkileri, tutulacak defterler ile kararları MADDE 14- (1) Genel kurul, yönetim kurulu ve denetim kurulunun oluşumu, toplanması, görev ve yetkileri, tutulacak defterler ile kararları hakkında 22/11/2001 tarihli ve 4721 sayılı Türk Medenî Kanunu ve 4/11/2004 tarihli ve 5253 sayılı Dernekler Kanununun ilgili hükümleri uygulanır. Spor kulüplerinin idari yapısı MADDE 15- (1) Spor kulüplerinin zorunlu organları dışında kalan kulüp idari yapısının oluşturulması ve idari yapıda yer alan personel ile bunların görev, yetki ve sorumlulukları, spor federasyonlarının mevzuatı göz önünde bulundurulmak suretiyle spor kulübü yönetim kurulu tarafından belirlenir. DÖRDÜNCÜ BÖLÜM Spor Anonim Şirketlerinin Tescili  Spor anonim şirketinin tescili MADDE 16- (1) 6102 sayılı Kanuna göre kurulan ve tüzel kişilik kazanan anonim şirketler, il müdürlüğü tarafından tescil edilmeleri ile spor anonim şirketi vasfını kazanır. (2) Anonim şirketi temsile yetkili kişiler tarafından imzalanmış EK-3’te yer alan tescil talebi ve aşağıda belirtilen belgelerle birlikte anonim şirketin merkezinin bulunduğu il müdürlüğüne başvuruda bulunulur: a) Yönetim kurulu kararı. b) Spor dalına ilişkin her türlü faaliyette bulunma hak ve yetkisini içeren esas sözleşme. c) Anonim şirket pay sahipleri arasında tüzel kişiliklerin bulunması halinde bu tüzel kişilerin unvanını ve merkezini gösterir belge.  ç) Anonim şirketin kamu kurum ve kuruluşları veya eğitim kurumları bünyesinde yer alması durumunda ilgili kurum veya kuruluşun vereceği izin yazısı. d) Mevcut pay sahibi bilgilerine ilişkin defter ve benzeri kayıtların örneği. (3) İkinci fıkra uyarınca yapılacak tescil başvurusunda anonim şirketin paylarının borsaya kote olması durumunda başvuruda borsaya kote olan paylara ilişkin pay sahipliği ve diğer bilgilere yer verilmez. Tescil başvurusu ve esas sözleşmenin incelenmesi   MADDE 17- (1) Spor anonim şirketlerinin tescil başvurusu il müdürlüğü tarafından otuz gün içinde karara bağlanır. Başvuruda mevzuata aykırılık veya noksanlık bulunması hâlinde bu hususun otuz gün içinde giderilmesi yazılı olarak istenir. Bu süre içinde bu aykırılık veya noksanlığın giderilmemesi hâlinde başvuru reddedilir. Başvuruda mevzuata aykırılık veya noksanlık bulunmaz ya da bu aykırılık veya noksanlık giderilmiş olursa şirket spor anonim şirketi siciline tescil edilir. (2) Spor anonim şirketlerinin esas sözleşmesinin asgari içeriği, ortaklık yapısı, pay sahipliği, sermayesi ve organlarına ilişkin usul ve esaslar ilgili kamu kurum ve kuruluşlarının görüşü alınarak Bakanlık tarafından çıkarılacak tebliğ ile belirlenir. Spor anonim şirketlerinin spor dalı tescili MADDE 18- (1) Spor anonim şirketleri istedikleri spor dalında faaliyet gösterebilirler. Spor anonim şirketleri, faaliyette bulunacakları spor dalını ilgili spor federasyonuna tescil ettirmek zorundadır. (2) Spor dalı tescilleri kapsamında; a) Taahhüt edilen spor dallarında görevlendirilecek antrenörler için en az ikinci kademe antrenörlük belgesinin, b) Spor anonim şirketi ile antrenör arasında imzalanan antrenörlük sözleşmesinin, c) Spor anonim şirketi tarafından taahhüt edilen spor dalı faaliyetlerinin yürütüleceği tesislerin bilgilerinin, ç) Spor dalının özelliğine göre ilgili spor federasyonu talimatlarında belirlenen diğer belgelerin, spor federasyonuna verilmesi zorunludur. (3) Tesiste yürütülmesi zorunlu olmayan spor dallarının tescilinde ikinci fıkranın (c) bendi aranmaz. (4) Tescil başvurusunda bulunulan spor dalında aynı il içerisinde yeterli sayıda ikinci kademe antrenör bulunmaması halinde birinci kademe antrenörlük belgesi de kabul edilir. (5) Antrenörlük kapsamı dışında kalan spor dalları ile müsabakası yapılmayan her türlü rekreatif amaçlı fiziksel ve zihinsel egzersizleri içeren spor dallarında, bu spor dallarının bağlı bulunduğu spor federasyonlarının talimatları uyarınca verilecek belgenin spor dalı tescili başvurularında sunulması zorunludur. (6) Bir antrenör aynı anda, aynı spor dalında ve aynı veya farklı kategorilerde en fazla beş spor kulübü veya spor anonim şirketi ile antrenörlük sözleşmesi imzalayabilir. Spor dalının ve liglerin özelliğine göre ilgili spor federasyonlarının talimatlarında bu fıkrada belirtilen sayının altında belirleme yapılabilir. (7) Bakanlık mevzuatından farklı antrenörlük kademe sistemleri bulunan ve kuruluş kanunu olan spor federasyonlarındaki kademelerin hangi kademeye denk sayılacağı ilgili spor federasyonundan görüş alınmak suretiyle Bakanlık tarafından belirlenir. (8) Spor kulübü ile antrenör arasında yapılan sözleşmenin herhangi bir nedenle sona ermesi halinde bu durum sona erme tarihinden itibaren bir ay içerisinde spor anonim şirketi tarafından ilgili spor federasyonuna bildirilir. (9) Spor dalı tescilleri, spor federasyonları tarafından Bakanlık tarafından belirlenen usul ve esaslara göre Bakanlık bilişim sistemi üzerinden yapılır. (10) Spor anonim şirketlerinin spor dalı tescil ücreti, spor dalı tescilinin yapılması, başvuru şekli ve gerekli belgelere ilişkin diğer usul ve esaslar, ilgili spor federasyonunun talimatları ile düzenlenir. Spor anonim şirketlerinin organlarında görev alamayacaklar  MADDE 19- (1) Kasten işlenen bir suçtan dolayı bir yıl veya daha fazla süreyle hapis cezasına ya da affa uğramış olsa bile; Devletin güvenliğine karşı suçlar, Anayasal düzene ve bu düzenin işleyişine karşı suçlar, zimmet, irtikâp, rüşvet, hırsızlık, dolandırıcılık, sahtecilik, güveni kötüye kullanma, hileli iflas, ihaleye fesat karıştırma, edimin ifasına fesat karıştırma, suçtan kaynaklanan malvarlığı değerlerini aklama, terörizmin finansmanı, kaçakçılık, nefret ve ayırımcılık, cinsel dokunulmazlığa karşı suçlar, fuhuş, uyuşturucu veya uyarıcı madde imal ve ticareti, uyuşturucu veya uyarıcı madde kullanılmasını kolaylaştırma, kullanmak için uyuşturucu veya uyarıcı madde satın almak, kabul etmek veya bulundurmak ya da uyuşturucu veya uyarıcı madde kullanmak, şike veya teşvik primi, kanuna aykırı olarak spor müsabakalarına dayalı bahis ve şans oyunlarını oynatma, oynatılmasına yer ve imkân sağlama, reklamını yapma veya para nakline aracılık veya 7405 sayılı Kanunun 20 nci maddesine muhalefet etme suçlarından mahkûm olanların spor anonim şirketlerindeki yönetim, denetim, disiplin ve ihtiyari diğer kurul üyelikleri, haklarındaki mahkeme kararının kesinleştiği tarihte, başkaca hiçbir işlem yahut karara gerek olmaksızın kendiliğinden sona erer. (2) Yasaklanmış hakların geri verilmesi kararı verildiği takdirde birinci fıkranın ceza mahkûmiyetine ilişkin hükümleri uygulanmaz. (3) Tahkim kurulları, Bakanlık disiplin kurulları, spor federasyonlarının ceza veya disiplin kurulları ya da spor federasyonlarının bağlı olduğu uluslararası kuruluşlar tarafından son beş yıl içinde bir defada bir yıl veya toplam iki yıl hak mahrumiyeti cezası almış olanların spor anonim şirketi, spor anonim şirketi statüsündeki bağlı ortaklığı ve iştiraklerindeki yönetim, denetim, disiplin ve diğer kurul üyelikleri haklarındaki kurul kararının kesinleştiği tarihte, başkaca hiçbir işlem yahut karara gerek olmaksızın kendiliğinden sona erer. (4) Birinci ve üçüncü fıkralarda belirtildiği şekilde mahkûm olanlar veya hak mahrumiyeti cezası alanlar, spor anonim şirketlerinin genel kurulu dışındaki organlarında görev alamaz. (5) Spor anonim şirketlerinin yönetim, denetim veya diğer kurul üyelerinde aranacak diğer nitelikler spor anonim şirketlerinin esas sözleşmesinde belirlenebilir. (6) Gerçek veya tüzel kişilerin aynı ligde yer alan birden fazla spor kulübünde veya spor anonim şirketinde doğrudan veya dolaylı olarak hâkimiyeti bulunamaz. (7) Spor anonim şirketi yönetiminde yer alanlar aynı spor dalında ve aynı ligde faaliyet gösteren başka bir spor kulübü veya spor anonim şirketinin yönetiminde aynı anda görev alamazlar. BEŞİNCİ BÖLÜM Spor Kulüpleri ve Spor Anonim Şirketlerinin İsim, Unvan, Renk, Amblem ve Diğer Ayırıcı İşaretleri ile Tüzük ve Esas Sözleşme Değişiklikleri Spor kulüplerinin isimleri ve spor anonim şirketlerinin unvanları MADDE 20- (1) Spor kulüpleri; kanunun emredici hükümlerine, ahlaka, kamu düzenine ve kişilik haklarına aykırı olmamak ve amaçlarına uygun olmak kaydıyla istedikleri isimleri alabilir. Kamu kurumlarının bünyesinde yer alan spor kulüpleri bulundukları yer ile kurumun ismini alabilirler. (2) Spor kulübünün ismi, başka spor kulüpleri tarafından alınamaz ve kullanılamaz. Spor kulüplerinin isimleri, diğer spor kulüpleri ile aynı veya ayırt edilemeyecek kadar benzer şekilde belirlenemez. (3) Spor kulüpleri isimlerini Bakanlık izni ile değiştirebilir. Bakanlık tarafından spor kulüplerinin isim değişikliği taleplerine ilişkin olarak ilgili spor federasyonundan görüş alınır. Spor kulüpleri ve spor anonim şirketleri tescil edildikleri veya isim ve unvan değişikliği yaptırdıkları tarihten itibaren bir yıllık süre geçmeden yeniden isim ve unvan değişikliği yapamazlar. (4) Herhangi bir sebeple sona eren, feshedilen veya Bakanlık nezdindeki tescili iptal edilen spor kulüplerinin isimleri Bakanlık izniyle diğer spor kulüpleri tarafından kullanılabilir. (5) Spor kulüplerinin Bakanlık nezdindeki tescilli isimlerinde herhangi bir değişiklik yapılmaması kaydıyla bunların üçüncü kişilerle imzalayacağı sponsorluk veya reklam sözleşmeleri çerçevesinde lig ve benzeri müsabakalara katılım isimlerinin değiştirilmesinde ilgili spor federasyonunun mevzuatı uygulanır. Spor federasyonu tarafından izin verilmesi halinde sponsorluk veya reklam sözleşmesinde belirtilen sponsorluk veya reklam ismi, başvuran spor kulübünün müsabakalara katılım ismine eklenir. Bu kapsamda spor kulüpleri her bir spor dalı için farklı bir lig ve benzeri müsabakalara katılım ismi kullanabilir. Gerçek veya tüzel kişiler aynı spor dalında ve aynı ligde yer alan birden fazla spor kulübü veya spor anonim şirketi ile sponsorluk veya reklam sözleşmesi imzalayamaz. (6) Bu madde hükümleri, 6102 sayılı Kanun hükümleri saklı kalmak kaydıyla ve niteliğine uygun düştüğü ölçüde spor anonim şirketlerinin unvanlarına ilişkin olarak kıyasen uygulanır. Spor kulüpleri ve spor anonim şirketlerinin renk, amblem ve diğer ayırıcı işaretleri MADDE 21- (1) Spor kulüpleri ve spor anonim şirketleri, istedikleri renk, amblem ve diğer ayırıcı işaretleri seçebilirler ve bunları spor faaliyetlerinde kullanabilirler. (2) Spor kulüpleri tüzüklerinde, spor anonim şirketleri esas sözleşmelerinde yazılı olan ve Bakanlığa bildirmiş oldukları renk ve amblemi kullanmak zorundadır. (3) Spor kulüpleri ve spor anonim şirketleri başka spor kulüpleri veya spor anonim şirketleri tarafından tescil ettirilmiş amblem ve diğer ayırıcı işaretleri kullanamazlar. (4)  Spor kulüpleri ve spor anonim şirketleri, bağlı ortaklıkları ve iştirakleri hariç olmak üzere, birbiriyle iltibas oluşturacak şekilde benzer amblem ve diğer ayırt edici işaretleri kullanamaz ve herhangi bir suretle yarışma hakkının devri izlenimi uyandıran değişikliklerde bulunamazlar. (5) Spor kulüpleri ve spor anonim şirketleri milli takımların ayırıcı işareti olan ay-yıldızı kullanamaz. (6) Spor kulüpleri ve spor anonim şirketlerinin renk, amblem ve diğer ayırıcı işaretlerinin değişikliği taleplerine ilişkin olarak Bakanlık tarafından ilgili spor federasyonundan görüş alınır. (7) Uluslararası federasyonların bu konuya ilişkin kuralları saklıdır. Tüzük değişiklikleri MADDE 22- (1) Tüzük değişikliği yapan spor kulüpleri, aşağıda belirtilen belgeleri hazırlayarak il müdürlüğüne müracaat ederler: a) Değişikliğe ilişkin genel kurul kararı. b) Spor kulübü tüzüğünün değiştirilmiş şekli. (2) Başvurular il müdürlüğü tarafından incelenir ve 6 ncı maddede belirtilen işlemler ve süreler kıyasen uygulanır. Esas sözleşme değişiklikleri MADDE 23- (1) Spor anonim şirketlerinin esas sözleşmelerinin ticaret unvanı, işletme konusu, şirketin merkezi, spor faaliyetlerinde kullanacağı renk, amblem ve benzeri diğer ayırıcı işaretleri tanımlayan maddesi ile spor faaliyetlerinde bulunulması taahhüt edilen spor dallarına ilişkin değişiklikleri il müdürlüğünün iznine tabidir. (2) İl müdürlüğüne yapılacak izin başvurusunda aşağıdaki belgelerin sunulması zorunludur: a) Esas sözleşme değişikliğine ilişkin yönetim kurulu kararının noter tasdikli sureti. b) Esas sözleşmenin değiştirilecek maddelerinin mevcut ve yeni hali. (3) Bu madde kapsamında yapılan esas sözleşme değişikliğinin ticaret siciline tescilinden itibaren otuz gün içerisinde tescile ilişkin Türkiye Ticaret Sicili Gazetesinin örneği ile birlikte il müdürlüğüne bilgi verilir. Spor kulübünün ve spor anonim şirketinin yer değiştirmesi MADDE 24- (1) Spor kulüpleri ve spor anonim şirketleri aşağıda belirtilen haller dışında il değiştiremezler: a) Spor kulüpleri ve spor anonim şirketlerinin bulunduğu ilçe, belde veya köyün başka bir ile bağlanması veya ilçenin il olması halinde, spor kulüpleri ve spor anonim şirketlerinin eski ildeki spor faaliyetleri ile ilgileri sezonun bitimine kadar devam eder. Bunların nakilleri sezon sonunda yapılır. b) Kurum, kuruluş ve şirketlerin bünyesinde kurularak il müdürlüğü tarafından tescil edilen spor kulüpleri ve spor anonim şirketlerinin bağlı oldukları kurum veya kuruluşun merkezlerinin başka bir ile nakledilmesi halinde, tüzüklerinde gerekli değişiklikler yapılmak suretiyle yerleşim yeri, bağlı oldukları kurum veya kuruluşun merkezlerinin bulunduğu yeni ile nakledilebilir. (2) Yerleşim yeri değişiklikleri il müdürlüğü tarafından ilgili spor federasyonlarına bildirilir. Siyasi faaliyette bulunma yasağı MADDE 25- (1) Spor kulüpleri, spor anonim şirketleri ve üst kuruluşlar; toplantılarında ve tesislerinde siyasi faaliyette bulunamazlar, siyasi partilerden maddi veya ayni yardım alamazlar ve siyasi partilere maddi yardımda bulunamazlar. ALTINCI BÖLÜM Sona Erme, Faaliyetten Yasaklama, Tescilin İptali ve Spor Kulüplerinin Tasfiyesi Spor kulüplerinin sona ermesi, faaliyetinin yasaklanması ve tescilinin iptali MADDE 26- (1) Spor kulüpleri aşağıdaki hâllerde kendiliğinden sona erer:  a) İlk genel kurul toplantısının kanunda öngörülen sürede yapılmamış ve zorunlu organların oluşturulmamış olması. b) Tüzük gereğince yönetim kurulunun oluşturulmasının olanaksız hâle gelmesi. c) Olağan genel kurul toplantısının iki defa üst üste yapılamaması. (2) Birinci fıkrada belirtilen hâllerden en az birinin gerçekleşmesi hâlinde Bakanlık veya spor kulübünün herhangi bir üyesi spor kulübünün sona erdiğinin tespitini mahkemeden isteyebilir. (3) Genel kurul, her zaman spor kulübünün feshine karar verebilir. (4) Bakanlık; a) Tescile ilişkin şartları kaybeden, b) Organlarını kanuna aykırı olarak oluşturan ve Bakanlık tarafından yapılan yazılı ihtara rağmen bu aykırılıkları ihtar tarihinden itibaren üç ay içinde gidermeyen, c) Taahhüt ettiği hiçbir spor faaliyetine izinsiz ve mazeretsiz olarak üst üste üç yıl katılmayan, spor kulüplerinin spor faaliyetlerine katılmasını yasaklayabilir. Ayrıca yukarıda sayılan hâllerde, Bakanlık veya spor kulübünün herhangi bir üyesinin istemi üzerine mahkeme; spor kulübünün feshine karar verir ve dava sırasında faaliyetten alıkoyma dâhil gerekli bütün önlemleri alır. (5) Spor kulübünün kendiliğinden sona ermesi, genel kurul veya mahkeme tarafından spor kulübünün feshine karar verilmesi hâllerinde, spor kulübünün Bakanlık nezdindeki tescili iptal edilir. (6) Taahhüt ettiği spor dalı faaliyetlerine izinsiz ve mazeretsiz olarak üst üste üç yıl katılmayan spor kulüplerinin bu spor dallarına ilişkin tescilleri ilgili spor federasyonu tarafından Bakanlık bilişim sistemi üzerinden iptal edilir. Spor anonim şirketlerinin tescilinin iptali MADDE 27- (1) Bakanlık; a) Tescile ilişkin şartları kaybeden, b) Organlarını 7405 sayılı Kanuna aykırı olarak oluşturan ve Bakanlık tarafından yapılan yazılı ihtara rağmen bu aykırılıkları ihtar tarihinden itibaren üç ay içinde gidermeyen, c) Taahhüt ettiği hiçbir spor faaliyetine izinsiz ve mazeretsiz olarak üst üste üç yıl katılmayan, spor anonim şirketlerinin Bakanlık nezdindeki tescillerini iptal eder. (2) Taahhüt ettiği spor dalı faaliyetlerine izinsiz ve mazeretsiz olarak üst üste üç yıl katılmayan spor anonim şirketlerinin bu spor dallarına ilişkin tescilleri ilgili spor federasyonu tarafından Bakanlık bilişim sistemi üzerinden iptal edilir. Spor kulüplerinin tasfiyesi MADDE 28- (1) Genel kurul kararı ile feshedilen veya 7405 sayılı Kanunun 9 uncu maddesinin birinci ve ikinci fıkraları uyarınca kendiliğinden sona erdiği mahkeme tarafından tespit edilen spor kulübünün para, mal ve haklarının tasfiyesi, tüzüğünde gösterilen esaslara göre yapılır. Bunların para, mal ve haklarının devri, son yönetim kurulu üyelerinden oluşan tasfiye kurulunca yapılır. Bu işlemlere, feshe ilişkin genel kurul kararının alındığı veya kendiliğinden sona erme halinin tespitine ilişkin mahkeme kararının kesinleştiği tarihten itibaren başlanır. Tasfiye süresi içinde bütün işlemlerde spor kulübünün adında “tasfiye halinde … spor kulübü” ibaresi kullanılır. (2) Tasfiye kurulu, önce spor kulübünün hesaplarını inceler. İnceleme esnasında spor kulübüne ait defterler, alındı belgeleri, harcama belgeleri, tapu ve banka kayıtları ile diğer belgelerinin tespiti yapılarak varlık ve yükümlülükleri bir tutanağa bağlanır. Tasfiye işlemleri sırasında spor kulübünün borçlu olduğu tespit edilen alacaklılara çağrıda bulunulur ve varsa malları paraya çevrilerek alacaklılara ödenir. Spor kulübünün alacaklı olması durumunda borçlulardan alacaklar tahsil edilir. Alacakların tahsil edilmesi ve borçların ödenmesinden sonra kalan para ve mallar tüzükte belirtildiği şekilde devredilir. (3) Spor kulübünün para, mal ve haklarının tasfiye ve intikal işlemlerinin tamamlanmasını müteakip tasfiye kurulu tarafından durumun yedi gün içinde bir yazı ile spor kulübü yerleşim yerinin bulunduğu yerin il müdürlüğüne bildirilmesi ve bu yazıya tasfiye tutanağının da eklenmesi zorunludur. (4) Tasfiyeye ilişkin tüm işlemler tasfiye tutanağında gösterilir ve tasfiye işlemleri, il müdürlüklerince haklı bir nedene dayanılarak verilen ek süreler hariç üç ay içinde tamamlanır. (5) Bu şekilde tasfiye edilen spor kulübüne ait defter ve belgelerini tasfiye kurulu sıfatıyla son yönetim kurulu üyeleri saklamakla görevlidir. Bu görev, bir yönetim kurulu üyesine de verilebilir. Bu defter ve belgelerin saklanma süresi beş yıldır. (6) Tüzükte tasfiyenin ne şekilde yapılacağının genel kurul kararına bırakıldığı hallerde, genel kurul tarafından bir karar alınmamış veya genel kurul toplanamamış ya da son yönetim kuruluna yapılan tebligata rağmen tasfiye işlemleri yapılmamışsa veya 7405 sayılı Kanunun 9 uncu maddesinin dördüncü fıkrası uyarınca mahkemece spor kulübünün feshine karar verilmesi hallerinde spor kulübünün bütün para, mal ve hakları, mahkeme kararıyla 4721 sayılı Kanunun 54 üncü maddesi hükümlerine göre spor kulübünün merkezinin bulunduğu il müdürlüğüne, il düzeyindeki spor faaliyetlerine tahsis edilmek üzere devredilir. Bu spor kulüplerinin para, mal ve haklarının tasfiyesi mahkeme kararında belirtilen esaslara göre yapılır ve tasfiyenin tamamlanmasını müteakip durum Bakanlığa bildirilir. YEDİNCİ BÖLÜM Üst Kuruluşlar Üst kuruluşun oluşumu MADDE 29- (1) Amatör spor faaliyetlerinde bulunan spor kulüpleri ve spor anonim şirketleri, il sınırları içerisinde en az on beş spor kulübü veya spor anonim şirketinin bir araya gelmesiyle federasyon, en az on beş federasyonun bir araya gelmesiyle de konfederasyon kurabilirler. Kuruluş işlemleri MADDE 30- (1) Federasyon kurucuları tarafından imzalanmış EK-1’de yer alan kuruluş bildirimi ve aşağıda belirtilen belgelerle birlikte federasyonun kurulacağı yerin il müdürlüğüne başvuruda bulunulur: a) Kurucu spor kulübü ve spor anonim şirketi temsilcileri tarafından her sayfası imzalanmış spor kulüpleri federasyonu tüzüğü. b) Spor kulüpleri federasyonu kurulması yönünde spor kulüpleri ve spor anonim şirketlerince alınmış genel kurul karar örnekleri. c) Spor kulüpleri ve spor anonim şirketlerinin ismi, unvanı ve merkezini gösterir belgeleri ile bunların yönetim organları tarafından yetkilendirilen gerçek kişi de belirtilmek kaydıyla bu konuda alınmış kararın örneği. ç) Geçici yönetim kurulu üyeleri ile yazışma ve tebligatı almaya yetkili kişi veya kişilerin adı, soyadı, yerleşim yerlerini ve imzalarını belirten liste veya yazı. (2) Spor kulüpleri federasyonları hakkında bu Yönetmeliğin spor kulüplerine ilişkin hükümleri kıyasen uygulanır. (3) Konfederasyon kurucuları tarafından imzalanmış EK-1’de yer alan kuruluş bildirimi ve aşağıda belirtilen belgelerle birlikte konfederasyonun kurulacağı yerin il müdürlüğüne başvuruda bulunulur: a) Kurucu spor kulüpleri federasyonu temsilcileri tarafından her sayfası imzalanmış spor kulüpleri konfederasyonu tüzüğü. b) Spor kulüpleri konfederasyonu kurulması yönünde spor kulüpleri federasyonlarınca alınmış genel kurul karar örnekleri. c) Spor kulüpleri federasyonlarının ismi, unvanı ve yerleşim yerini gösterir belgeleri ile bunların yönetim organları tarafından yetkilendirilen gerçek kişi de belirtilmek kaydıyla bu konuda alınmış kararın örneği. ç) Geçici yönetim kurulu üyeleri ile yazışma ve tebligatı almaya yetkili kişi veya kişilerin adı, soyadı, yerleşim yerlerini ve imzalarını belirten liste veya yazı. (4) Spor kulüpleri konfederasyonları hakkında bu Yönetmeliğin spor kulüplerine ilişkin hükümleri kıyasen uygulanır. Kuruluş bildirimi ve tüzüğün incelenmesi   MADDE 31- (1) Üst kuruluşların kuruluş bildirimi ve belgelerin doğruluğu ile üst kuruluş tüzüğü il müdürlüğü tarafından altmış gün içinde dosya üzerinden incelenir. Kuruluş bildirimi, tüzük ve kurucuların hukukî durumlarında mevzuata aykırılık veya noksanlık tespit edildiği takdirde bunların giderilmesi veya tamamlanması yazılı şekilde derhâl kuruculardan istenir. Bu istemin tebliğinden başlayarak en geç altmış gün içinde belirtilen mevzuata aykırılık giderilmez veya noksanlık tamamlanmazsa başvuru il müdürlüğü tarafından reddedilir. (2) Kuruluş bildirimi, tüzük ve diğer belgelerde mevzuata aykırılık veya noksanlık bulunmaz ya da bu aykırılık veya noksanlık süresinde giderilmiş bulunursa üst kuruluş il müdürlüğü tarafından üst kuruluş siciline tescil edilir ve bu tescille özel hukuk tüzel kişiliği kazanır. Üst kuruluş tüzüğü MADDE 32- (1) Her üst kuruluşun bir tüzüğü bulunur. Üst kuruluşların tüzüklerinde belirtilmesi zorunlu hususlar hakkında 7 nci madde hükümleri kıyasen uygulanır. Üst kuruluşların organları MADDE 33- (1) Üst kuruluşların zorunlu organları; genel kurul, yönetim kurulu ve denetim kuruludur. (2) Üst kuruluşlar; disiplin, divan, bilim ve sağlık, eğitim, mali, sicil, basın ve halkla ilişkiler ve benzeri amaçlarına uygun başka organlar oluşturabilir. Ancak bu organlara zorunlu organların görev, yetki ve sorumlulukları devredilemez. (3) Üst kuruluşlar, genel kurulca yapılan seçimi izleyen otuz gün içinde yönetim kurulu, denetim kurulu ve varsa diğer organlarına seçilen asıl ve yedek üyelerine ilişkin bilgi ve buna ilişkin dayanak belgeleri EK-2’de yer alan genel kurul sonuç bildirim formu ile birlikte il müdürlüğüne bildirmekle yükümlüdür. (4) Genel kurul, yönetim kurulu ve denetim kurulunun oluşumu, toplanması, görev ve yetkileri, tutulacak defterler ile kararları hakkında 4721 sayılı Kanun ve 5253 sayılı Kanunun ilgili hükümleri uygulanır. Faaliyet alanı MADDE 34- (1) Üst kuruluşlar, kuruluş amaçları dışında faaliyette bulunamazlar. (2) Üst kuruluşlar, spor federasyonlarının izni olmaksızın bunların görev ve yetkilerini doğrudan veya dolaylı olarak kullanamazlar. Üst kuruluşların sona ermesi MADDE 35- (1) Üst kuruluşlar aşağıdaki hâllerde kendiliğinden sona erer:  a) İlk genel kurul toplantısının kanunda öngörülen sürede yapılmamış ve zorunlu organların oluşturulmamış olması. b) Tüzük gereğince yönetim kurulunun oluşturulmasının olanaksız hâle gelmesi. c) Olağan genel kurul toplantısının iki defa üst üste yapılamaması. (2) Üst kuruluşların üye sayısının 7405 sayılı Kanunda öngörülen sayının altına düşmesi hâlinde, bu kuruluşlara, gerekli olan sayının tamamlanması için altı aylık süre tanınır. Bu süre içinde tamamlama işlemi yapılamazsa, bu kuruluşların varlıkları kendiliğinden sona erer. (3) Bakanlık; a) Tescile ilişkin şartları kaybeden, b) Organlarını kanuna aykırı olarak oluşturan ve Bakanlık tarafından yapılan yazılı ihtara rağmen bu aykırılıkları ihtar tarihinden itibaren üç ay içinde gidermeyen, üst kuruluşların tescillerini iptal eder. Üst kuruluşların tasfiyesi MADDE 36- (1) Üst kuruluşların tasfiyesinde spor kulüplerinin tasfiyesine ilişkin hükümler kıyasen uygulanır. SEKİZİNCİ BÖLÜM Sicil Kayıtlarının Tutulması Sicil kayıtları MADDE 37- (1) Bu Yönetmelik hükümleri uyarınca yapılan tescil iş ve işlemleri sonrasında spor kulüpleri, spor anonim şirketleri ve üst kuruluşların kayıtları aşağıda gösterilen sicillerde tutulur: a) Spor kulüplerinin kayıtları için spor kulüpleri sicili. b) Spor anonim şirketlerinin kayıtları için spor anonim şirketleri sicili. c) Üst kuruluşların kayıtları için üst kuruluş sicili. (2) Siciller Bakanlık bilişim sistemi aracılığıyla tutulur. Sicil numarası MADDE 38- (1) Her spor kulübü, spor anonim şirketi ve üst kuruluşa bir sicil numarası verilir. (2) Spor kulübü, spor anonim şirketi ve üst kuruluşa verilen sicil numarası başka bir spor kulübü, spor anonim şirketi ve üst kuruluşa verilemez. (3) Spor kulübü, spor anonim şirketi ve üst kuruluşlar, 37 nci maddenin birinci fıkrasında gösterilen sicillere ayrı olarak ve tescil tarihine göre sırayla kaydedilir. (4) Spor kulübünün veya spor anonim şirketinin bağlı ortaklığı veya iştiraki olan spor anonim şirketinin spor kulübü veya spor anonim şirketi ile olan bağlantısı birbirlerinin sicil kayıtlarında ayrıca gösterilir. Numaralandırma ilkeleri MADDE 39- (1) Spor kulübü, spor anonim şirketi ve üst kuruluşlara verilen sicil numaraları üç kısımdan oluşur. Bunlar sırasıyla; a) İlk iki rakam, sicil kaydının yapıldığı ilin trafik numarasını, b) Spor kulüpleri için (01), spor anonim şirketleri için (02) ve üst kuruluşlar için (03) şeklindeki sonraki iki rakam, sicile kaydedilen tüzel kişiliğin yapısını, c) (00001)’den başlayan sonraki rakamlar, kaydı yapılan tüzel kişiliğin o ildeki tescil tarihine göre sıra numarasını, gösterir. Sicil dosyası MADDE 40- (1) Sicil dosyası kayıtları il müdürlüklerince Bakanlık bilişim sistemi üzerinden tutulur. (2) Her spor kulübü, spor anonim şirketi ve üst kuruluş için tescil edildikleri il müdürlüklerinin ilgili biriminde elektronik ortamda sicil dosyası açılır. Bunların iş ve işlemleri ile ilgili tüm belgeler bu dosyada saklanır. Sicilden silme MADDE 41- (1) Spor kulübünün kendiliğinden sona ermesi veya mahkemece feshine karar verilmesi ya da üst kuruluşların tescillerinin iptali halinde, para, mal ve haklarının tasfiye ve intikal işlemlerinin tamamlanmasını müteakip tasfiye sonucunun bildirilmesi üzerine, bunların sicil kayıtları il müdürlüğü tarafından silinir. (2) Spor anonim şirketlerinin tescile ilişkin şartları kaybetmesi halinde bunların sicil kayıtları il müdürlüğü tarafından silinir. (3) Sicilden silinen kayıtlar, ilgili mevzuat hükümleri kapsamında Bakanlık dijital arşivinde saklanır. DOKUZUNCU BÖLÜM Çeşitli ve Son Hükümler Yönetmelik kapsamındaki iş ve işlemler MADDE 42- (1) Bakanlık, bu Yönetmeliğin uygulanmasını sağlamak üzere her türlü alt düzenlemeyi yapmaya yetkilidir. (2) Bu Yönetmelik kapsamındaki hususlara ilişkin iş ve işlemler Bakanlık bilişim sistemi üzerinden yapılabilir. (3) Spor federasyonlarınca spor dalı tescil işlemleri Bakanlık bilişim sistemi üzerinden yürütülür. (4) Bakanlık bu Yönetmelik kapsamındaki iş ve işlemleri valilikler veya il müdürlükleri aracılığıyla yürütebilir. Geçiş hükümleri GEÇİCİ MADDE 1- (1) Bu Yönetmeliğin yürürlüğe girdiği tarihten önce dernek statüsünde kurulmuş olan spor kulüpleri ve üst kuruluşlar ile spor faaliyetinde bulunmak üzere kurulmuş olan anonim şirketlere 39 uncu maddenin birinci fıkrasının (c) bendi hükmü, bunların kuruluş tarihleri esas alınarak uygulanır. Yürürlük MADDE 43- (1) Bu Yönetmelik yayımı tarihinde yürürlüğe girer. Yürütme MADDE 44- (1) Bu Yönetmelik hükümlerini Gençlik ve Spor Bakanı yürütür.   Ekleri için tıklayınız. "
"TIBBİ CİHAZ KLİNİK ARAŞTIRMALARI YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı, taraf olunan uluslararası anlaşmalar ile Avrupa Birliği standartları ve iyi klinik uygulamaları çerçevesinde piyasaya arz sonrası çalışmaları ve tıbbi cihaz klinik araştırmaları ile bu araştırmalara katılan gönüllülerin haklarının korunmasına dair usûl ve esasları düzenlemektir. Kapsam MADDE 2- (1) Bu Yönetmelik, piyasaya arz sonrası çalışmalar ile tıbbi cihaz klinik araştırmalarını, araştırma yapılabilecek yerleri ve bu araştırmaları gerçekleştirecek gerçek veya tüzel kişileri kapsar. (2) Retrospektif çalışmalar ve in vitro tanı amaçlı tıbbi cihazlar ile yapılan performans değerlendirme çalışmaları bu Yönetmeliğin kapsamı dışındadır. Dayanak MADDE 3- (1) Bu Yönetmelik; 7/5/1987 tarihli ve 3359 sayılı Sağlık Hizmetleri Temel Kanununun Ek-10 uncu maddesi ile 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 508 inci ve 796 ncı maddelerine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Çok merkezli klinik araştırma: Tek bir protokole göre birden fazla merkezde yürütülen, bu sebeple birden fazla sorumlu araştırmacının bulunduğu klinik araştırmayı, b) Denetim: Klinik araştırma yapılan yerlerin, sponsor, varsa yasal temsilci ve sözleşmeli araştırma kuruluşuna ait merkezlerin, araştırmaya ait belgeler ve kayıtların, kalite güvencesi düzenlemelerinin ve araştırma ile ilgili olan etik kurullar dâhil  diğer kurum, kurul ve kuruluşların bu Yönetmeliğe ve ilgili diğer mevzuata uygunluğu açısından Kurum tarafından incelenmesi faaliyetlerini, c) EUDAMED işlevsellik tarihi: 2/6/2021 tarihli ve 31499 mükerrer sayılı Resmî Gazete’de yayımlanan Tıbbi Cihaz Yönetmeliğinin 33 üncü maddesi uyarınca Komisyonca kurulan tıbbi cihazlara ilişkin Avrupa veri tabanı olan EUDAMED’in Avrupa Birliği Resmî Gazetesinde tamamen işlevsel olduğu ve fonksiyonel spesifikasyonlarını karşıladığına dair bildirimin yayımlandığı tarihten 6 ay sonraki tarihi, ç) İdari sorumlu: Çok merkezli bir araştırmada, uzmanlık veya doktora eğitimini tamamlamış olup, araştırmanın yürütülmesinden idari olarak sorumlu olan hekim veya diş hekimini, d) İyi klinik uygulamaları: Araştırmaların uluslararası bilimsel ve etik standartlarda yapılmasını sağlamak amacıyla araştırmanın tasarlanması, yürütülmesi, izlenmesi, bütçelendirilmesi, değerlendirilmesi ve raporlanması, gönüllünün tüm haklarının ve vücut bütünlüğünün korunması, araştırma verilerinin güvenilirliğinin sağlanması, gizliliğinin muhafaza edilmesi gibi konular hakkındaki düzenlemeleri kapsayan ve araştırmaya iştirak eden taraflarca uyulması gereken kuralları, e) İzleyici (Monitör):  Araştırmanın, klinik araştırma planı, iyi klinik uygulamaları ilkeleri ve mevzuat gerekliliklerine uygun olarak yapıldığını izlemek için araştırma merkezinden bağımsız olarak sponsor tarafından atanan kişiyi, f) Koordinatör: Çok merkezli bir klinik araştırmada merkezlerin araştırmacıları ile etik kurul, sponsor, mevcutsa yasal temsilci ve gerekirse bunlar ile Kurum arasındaki koordinasyonun sağlanmasından sorumlu kişiyi, g) Piyasaya arz sonrası çalışma: Tıbbi Cihaz Yönetmeliğine uygun olarak üzerine CE işareti iliştirilerek piyasaya arz edilmiş cihazların imalatçısı tarafından belirlenmiş kullanım amaçlarına uygun olarak kullanılması kaydıyla cihazın performans veya güvenlilik verilerinin toplanmasına yönelik gönüllüler üzerinde yapılan çalışmaları, ğ) Retrospektif çalışma: Geriye yönelik verilerin toplandığı çalışmaları, h) Sözleşmeli araştırma kuruluşu: Sponsorun klinik araştırma ile ilgili görev ve yetkilerinin tümünü veya bir kısmını yazılı bir sözleşmeyle devrettiği, iyi klinik uygulamaları ilkelerine uygun çalışan bağımsız kuruluşu, ı) Tıbbi Cihaz Yönetmeliği: 2/6/2021 tarihli ve 31499 mükerrer sayılı Resmî Gazete’de yayımlanan Tıbbi Cihaz Yönetmeliğini, ifade eder.  (2) Tıbbi Cihaz Yönetmeliğinin 3 üncü maddesinde yer alan tanımlar bu Yönetmelik için de geçerlidir. İKİNCİ BÖLÜM Araştırmanın Genel Esasları Klinik araştırmalar ile ilgili genel esaslar MADDE 5- (1) Klinik araştırmalar ile ilgili olarak Tıbbi Cihaz Yönetmeliğinin 62 ila 80 inci madde hükümleri geçerlidir. Bu maddelere ilişkin Tıbbi Cihaz Yönetmeliğinin 111 inci maddesindeki yürürlük tarihleri doğrultusunda hareket edilir. Tıbbi Cihaz Yönetmeliğinin ilgili maddeleri ile birlikte aşağıdaki hükümler uygulanır. (2) Tıbbi Cihaz Yönetmeliğinin 62 nci maddesinin üçüncü fıkrasının (a) bendinde belirtilen uluslararası standartlara uygun olarak; a) Araştırma cihazının, öncelikle insan dışı deney ortamında veya yeterli sayıda deney hayvanı üzerinde araştırılmış olması şarttır. b) İnsan dışı deney ortamında veya hayvanlar üzerinde yapılan deneyler sonucunda ulaşılan bilimsel verilerin, araştırma ile varılmak istenen hedefe ulaşmak açısından cihazın/cihazların klinik araştırmalarının yürütülebilmesi için yeterli kanıtı sağlaması gerekmektedir. c) Gönüllüye ait germ hücrelerinin genetik yapısını bozmaya yönelik hiçbir araştırma yapılamaz. (3) Tıbbi Cihaz Yönetmeliğinin 62 nci maddesinin üçüncü fıkrasının (c) bendinde belirtilen bilimsel ve etik inceleme için 13/4/2013 tarihli ve 28617 sayılı Resmî Gazete’de yayımlanan İlaç ve Biyolojik Ürünlerin Klinik Araştırmaları Hakkında Yönetmelikte yapısı, çalışma usûl ve esasları belirtilen ve Kurumdan onay almış Klinik Araştırma Etik Kurulları yetkilidir. Klinik Araştırma Etik Kurulları, görev ve yetkileri ölçüsünde piyasaya arz sonrası çalışmaları ile tıbbi cihaz klinik araştırmalarının incelenmesi, izlenmesi ve takibi konusunda sorumludur. (4) Tıbbi Cihaz Yönetmeliğinin 62 nci maddesinin dördüncü fıkrasının (ı) bendi uyarınca gönüllülerin araştırmaya iştiraki veya iştirakin devamının sağlanmasına yönelik olarak gönüllü veya yasal vasisi için herhangi bir ikna edici teşvikte veya mâli teklifte bulunulamaz. Ancak gönüllülerin araştırmaya iştiraki ile ortaya çıkacak masraflar ile sağlıklı gönüllülerin çalışma günü kaybından doğan gelirden yoksunluk araştırma bütçesinde belirtilir ve bu bütçeden karşılanabilir. (5) Tıbbi Cihaz Yönetmeliğinin 62 nci maddesinin altıncı fıkrası uyarınca araştırmalar, sorumlu araştırmacının başkanlığında, araştırmanın niteliğine uygun araştırmacılardan oluşan bir ekiple yürütülür. Araştırma ekibi içerisinden araştırma konusu ile ilgili dalda uzmanlık veya doktora eğitimini tamamlamış bir hekim veya diş hekimi sorumlu araştırmacı olarak belirlenir. (6) Tıbbi Cihaz Yönetmeliğinin 62 nci maddesinin yedinci fıkrası uyarınca araştırmalar; üzerinde araştırma yapılacak kimselerin emniyetini sağlamaya ve araştırmanın sağlıklı bir şekilde yürütülebilmesine, takibine ve gereğinde acil müdahale yapılabilmesine elverişli ve araştırmanın vasfına uygun personel, teçhizat ve laboratuvar imkânlarına sahip olan; üniversite sağlık uygulama ve araştırma merkezleri, üniversitelere bağlı onaylanmış araştırma geliştirme merkezleri ve Sağlık Bakanlığı eğitim ve araştırma hastanelerinde tercihen klinik araştırma yapmak üzere tasarlanmış yerlerde yapılabilir. Bu merkezler ve hastanelerde yapılan klinik araştırmalara, gereğinde bu merkezlerin ve hastanelerin koordinatörlüğünde veya idari sorumluluğunda olmak kaydı ile belirtilen nitelikleri haiz sağlık kurum ve kuruluşları da dâhil edilebilir. İyi klinik uygulamaları esas alınarak klinik araştırma yapılacak yerler asgari olarak; a) Araştırmanın niteliğine göre gerekli ve yeterli personel ile ekipmana, b) Araştırma amaçlı cihazın niteliğine göre ürünün saklanması ve dağıtılması için gerekli yer ve imkânlara, c) Acil müdahale gerekebilecek durumlar da dâhil olmak üzere gönüllü için uygun bakım hizmeti verecek imkân ve donanıma, ç) Gönüllünün gerektiğinde daha ileri bir sağlık kurum veya kuruluşuna nakledilebilmesini mümkün kılacak yeterli imkân ve donanıma, d) Araştırmanın tamamlanmasından sonra klinik araştırmaya ve gönüllülere ait bilgi ve belgeleri muhafaza edebilecek yeterli imkân ve donanıma, sahip olmak zorundadır. (7) Tıbbi Cihaz Yönetmeliğinin 63 üncü maddesi uyarınca gönüllünün bilgilendirilmiş gönüllü olurunu veremediği durumlarda yürürlükteki mevzuat uyarınca gönüllünün araştırmaya katılımı konusunda onay vermeye yetkili kişi, yetkili vasi olarak kabul edilir. (8) Tıbbi Cihaz Yönetmeliğinin 63 üncü maddesinin ikinci fıkrasının (c) bendi uyarınca bilgilendirilmiş gönüllü oluruna ilişkin ön görüşme sorumlu araştırmacı veya araştırma ekibinde yer alan ve sorumlu araştırmacı tarafından yetkilendirilmiş olan bir hekim veya diş hekimi tarafından yapılır. (9) Tıbbi Cihaz Yönetmeliğinin 69 uncu maddesi uyarınca gönüllülerin klinik araştırmadan doğabilecek zararlara karşı güvence altına alınması amacıyla CE işareti taşıyan ve tıbbi cihazın imalatçısı tarafından belirtilen kullanım amacı doğrultusunda yapılan tıbbi cihaz klinik araştırmalarında etik kurulun fayda-risk oranına göre uygun görmesi şartı ile sigorta aranmaz, ancak diğer tüm tıbbi cihaz klinik araştırmalarında gönüllülere sigorta yapılması şarttır. Araştırmanın başlatılmasından önce nihai sigortanın sunulması şartıyla etik kurul ve Kuruma yapılacak başvurularda teklif sigorta sunulabilir. (10) Çok merkezli araştırmalarda sponsor tarafından sorumlu araştırmacılar arasından bir koordinatör seçilir. Çok uluslu ve çok merkezli araştırmalarda ise sponsor tarafından ülke koordinatörü olarak Türkiye’deki sorumlu araştırmacılar arasından bir koordinatör seçilir. Koordinatörün bulunduğu araştırma merkezi koordinatör merkez olarak kabul edilir. Koordinatörün, altıncı fıkrada belirtilen koordinatör olabilecek merkezlerin sorumlu araştırmacıları arasından seçilmesi gerekmektedir. Etkilenebilir popülasyonlarda klinik araştırmalar MADDE 6- (1) Etkilenebilir popülasyonlarda klinik araştırmalar ile ilgili olarak Tıbbi Cihaz Yönetmeliğinin 64 ila 68 inci madde hükümleri ile birlikte bu maddede yer alan hükümleri uygulanır. (2) Tıbbi Cihaz Yönetmeliğinin 63 üncü maddesinin yedinci fıkrası uyarınca çocukların araştırmalara iştirak etmeleri için çocuk rızasını açıklama yetisine sahip ise kendi rızasının yanı sıra ana ve babasının veya vesayet altında ise vasisinin Yönetmeliğin 63 üncü maddesine uygun şeklide yazılı olarak oluru alınır. (3) Tıbbi Cihaz Yönetmeliğinin 64 üncü maddesinde belirtilen kısıtlılara yönelik araştırmalarda; etik kurul, araştırmayla ilgili klinik, etik, psikolojik ve sosyal problemler konusunda, araştırma konusu ile ilgili alanda uzmanlığı almış bir hekim tarafından bilgilendirilir ve protokol bu yönde değerlendirilir. (4) Tıbbi Cihaz Yönetmeliğinin 65 inci maddesinde belirtilen çocuklara yönelik araştırmalarda; etik kurul, araştırmayla ilgili klinik, etik, psikolojik ve sosyal problemler konusunda çocuk sağlığı ve hastalıkları uzmanı bir hekim tarafından bilgilendirilir ve protokol bu yönde değerlendirilir. Çocuk sağlığı ve hastalıkları uzmanı bir hekimin araştırmanın çocuklar üzerinde yapılması hususunda müspet görüşü olmadan etik kurul bu araştırmaya onay veremez. (5) Tıbbi Cihaz Yönetmeliğinin 66 ncı maddesinde belirtilen gebe veya emziren kadınlara yönelik araştırmalarda; etik kurul, gebe veya emziren kadın ya da embriyo, fetüs veya doğan çocuk sağlığı yönünden, klinik, etik, psikolojik ve sosyal problemler konusunda araştırma konusu ile ilgili alanda uzmanlığı almış bir hekim tarafından bilgilendirilir ve protokol bu yönde değerlendirilir. (6) Tıbbi Cihaz Yönetmeliğinin 67 nci maddesinde belirtilen ilave tedbirler, belirli bir hiyerarşik yapının içerisinde yer alan veya ekonomik, sosyal ve tıbbi gerekçeleri nedeni ile kendini koruyabilme özelliğinin henüz gelişmediği, azaldığı veya tamamen ortadan kalktığı özerkliği sınırlı veya azalmış kişiler için de uygulanabilir. (7) Tıbbi Cihaz Yönetmeliğinin 68 inci maddesinde belirtilen acil durumlarda araştırmalarda; etik kurul, araştırmayla ilgili klinik, etik, psikolojik ve sosyal problemler konusunda, araştırma konusu ile ilgili alanda uzmanlığı almış bir hekim tarafından bilgilendirilir ve protokol bu yönde değerlendirilir. (8) Araştırma konusunun doğrudan bilinci kapalı kişileri ilgilendiren ya da bilinci kapalı kişilerde incelenebilir bir durum olması hâlinde veya bilinci kapalı kişilerin hastalığıyla ilgili mevcut tedavi seçeneklerinin tamamen tüketildiği durumlarda, araştırma bilinci kapalı kişilerin sağlığı açısından öngörülebilir bir risk taşımıyor ve araştırmanın bilinci kapalı kişilere doğrudan bir fayda sağlayacağı hususunda genel tıbbi bir kanaat bulunuyorsa 5 inci madde ve Tıbbi Cihaz Yönetmeliğinin 62 nci maddesinin dördüncü fıkrasında belirtilen hususlar ile birlikte aşağıda belirtilenler çerçevesinde bilinci kapalı kişiler üzerinde araştırma yapılmasına izin verilebilir: a) Araştırmanın bilinci kapalı kişiler üzerinde bilinen herhangi bir riskinin olmadığı hususunda genel tıbbi bir kanaatin bulunması gerekir. b) Bilinci kapalı kişilerin varsa yasal vasileri Tıbbi Cihaz Yönetmeliğinin 63 üncü maddesi uyarınca bilgilendirilir ve yazılı olurları alınır. c) Bilinci kapalı kişiler, kendisine verilen bilgi hakkında değerlendirme yaparak bu konuda kanaate varabilme kapasitesine sahip hale gelirlerse, araştırmaya iştirak etmeyi reddetmeleri veya araştırmanın herhangi bir safhasında araştırmadan çekilmek istemeleri durumlarında araştırmadan derhal çıkarılır. ç) Etik kurul, araştırmayla ilgili klinik, etik, psikolojik ve sosyal problemler konusunda, araştırma konusu ile ilgili alanda uzmanlığını almış bir hekim tarafından bilgilendirilir ve protokol bu yönde değerlendirilir. d) Bilinci kapalı kişilerin yasal vasilerine ulaşılamaması nedeniyle yazılı olurlarının alınamaması durumlarında, birinci fıkra hükümleriyle beraber aşağıdaki şartların varlığı hâlinde, sorumlu araştırmacı veya hekim olan bir araştırmacının sorumluluğunda, bilinci kapalı kişiler araştırmaya dâhil edilebilir: 1) Önerilen araştırma protokolü veya diğer belgelerin, söz konusu araştırmadaki etik hususları yeterince karşılayıp karşılamadıklarını etik kurulun önceden değerlendirmiş olması, 2) Kardiyak arrest, kafa travması, santral sinir sistemi enfeksiyonları, beyin içi kanamaları gibi ani gelişip hekimin hemen müdahale etmesi gereken ve mevcut tedavi seçeneklerinin tamamen tüketildiği durumlarda, bilinci kapalı kişilere araştırmanın doğrudan bir fayda sağlayacağına yönelik genel tıbbi bir kanaatin bulunması. ÜÇÜNCÜ BÖLÜM Araştırmaların Başlatılması ve Yürütülmesi Klinik araştırma başvurusu MADDE 7- (1)  EUDAMED işlevsellik tarihine kadar klinik araştırma başvuruları ile ilgili olarak aşağıdaki hükümler uygulanır: a) Klinik araştırmanın sponsoru, Tıbbi Cihaz Yönetmeliğinin Ek XV’inin II. Bölümünde atıfta bulunulan dokümantasyonla ile birlikte Kurumun elektronik başvuru sistemi aracılığıyla başvuruda bulunur. b) Başvurunun usûlüne uygun olarak yapılması, başvuruda bulunması gereken bilgi ve belgelerde eksiklik bulunmaması hâlinde başvurunun Kurum tarafından incelenerek yirmi iş günü içerisinde sonuçlandırılması esastır. c) Klinik araştırmalar Kurumun izni olmadan başlatılamaz. (2) EUDAMED işlevsellik tarihinden itibaren Tıbbi Cihaz Yönetmeliğinin 70 inci maddesi uygulanır. Klinik araştırma başvurusunun değerlendirilmesi MADDE 8- (1) Kurum, klinik araştırma başvurularını Tıbbi Cihaz Yönetmeliğinin 71 inci maddesinde belirlenen hususlar doğrultusunda değerlendirir. İlgili maddenin dördüncü fıkrasının (a) bendinde başvurunun tamlığına yapılmış atıf bu Yönetmeliğin 7 nci maddesinin birinci fıkrasının (a) ve (b) bentlerine de yapılmış sayılır. (2) Çok merkezli klinik araştırmalarda tek etik kurul kararının bulunması yeterlidir. Kuruma yapılacak başvurularda etik kurul kararı başvurunun bir parçası olarak sunulur. (3) Kuruma başvuru yapılırken, ilgili araştırma için aynı etik kuruldan onay alınmış olsa bile önceki olumsuz etik kurul kararları başvuru esnasında Kuruma sunulur. Klinik araştırmanın yürütülmesi MADDE 9- (1) Klinik araştırmanın yürütülmesine ilişkin Tıbbi Cihaz Yönetmeliğinin 72 nci maddesindeki hükümler geçerlidir. (2) Araştırmaya katılan gönüllülerin kimliğinin gizli kalması amacıyla sorumlu araştırmacı veya diğer araştırmacılar tarafından herhangi bir advers olay veya araştırmayla ilgili veri rapor edilirken gönüllünün adı ve tanımlayıcı bilgileri yerine her bir gönüllüye verilen gönüllü kodu kullanılır. (3) Gönüllülerin kişisel verileri hiçbir şekilde kamuya açık hale getirilemez. Piyasaya arz sonrası çalışmalar MADDE 10- (1) EUDAMED işlevsellik tarihine kadar piyasa arz sonrası çalışmalar için; a) Tıbbi Cihaz Yönetmeliğinin 62 ila 69 uncu maddeleri ile bu Yönetmeliğin 5 inci maddenin üçüncü ila onuncu fıkraları, b) 6 ncı madde, 7 nci maddenin birinci fıkrası, 8 inci ve 9 uncu maddeler, 11 inci maddenin birinci fıkrası, 12 nci maddenin birinci fıkrası, 13 üncü maddenin birinci fıkrası ile 14 üncü maddenin birinci ve ikinci fıkrası, hükümleri geçerlidir. (2) EUDAMED işlevsellik tarihinden itibaren Tıbbi Cihaz Yönetmeliğinin 74 üncü maddesi uygulanır. Klinik araştırmalardaki önemli değişiklikler MADDE 11- (1) EUDAMED işlevsellik tarihine kadar bir klinik araştırmada, gönüllülerin güvenliği, sağlığı veya hakları üzerinde ya da araştırmadan elde edilen klinik verilerin tutarlılığı veya güvenilirliği üzerinde önemli bir etkiye sahip olması muhtemel değişiklikler (önemli değişiklikler) için; a) Klinik araştırmanın sponsoru, yapılmak istenen değişikliklerin mahiyeti ve nedenleri ile birlikte Kurumun elektronik başvuru sistemi aracılığıyla başvuruda bulunur. Tıbbi Cihaz Yönetmeliğinin Ek XV’inin II. Bölümünde atıfta bulunulan dokümantasyonun güncel halleri bu başvurunun bir parçası olarak sunulur. İlgili dokümanlardaki değişiklikler açık bir şekilde fark edilebilir olmalıdır. b) Başvurunun usulüne uygun olarak yapılması, başvuruda bulunması gereken bilgi ve belgelerde eksiklik bulunmaması hâlinde başvurunun Kurum tarafından incelenerek otuz iş günü içerisinde sonuçlandırılması esastır. c) Kurum önemli değişiklik başvurularını bu Yönetmeliğin 8 inci maddesinde belirlenen hususlar doğrultusunda değerlendirir. ç) Önemli değişiklikler Kurumun izni olmadan uygulanamaz. (2) EUDAMED işlevsellik tarihinden itibaren Tıbbi Cihaz Yönetmeliğinin 75 inci maddesi uygulanır. Düzeltici tedbirler MADDE 12- (1) EUDAMED işlevsellik tarihine kadar araştırmalarda alınacak düzeltici tedbirler için Tıbbi Cihaz Yönetmeliğinin 76 ncı maddesinin birinci ve ikinci fıkraları uygulanır. (2) EUDAMED işlevsellik tarihinden itibaren Tıbbi Cihaz Yönetmeliğinin 76 ncı maddesi uygulanır. Bir klinik araştırma sona erdiğinde, geçici olarak durdurulduğunda veya erken sonlandırıldığında sponsordan gelen bilgiler MADDE 13- (1) EUDAMED işlevsellik tarihine kadar bir klinik araştırmanın sona ermesi, geçici olarak durdurulması ve erken sonlandırılması durumunda; Kurumun elektronik başvuru sisteminin kullanılması kaydıyla Tıbbi Cihaz Yönetmeliğinin 77 nci maddesinin birinci, ikinci, üçüncü ve beşinci fıkraları uygulanır. (2) EUDAMED işlevsellik tarihinden itibaren Tıbbi Cihaz Yönetmeliğinin 77 nci maddesi uygulanır. Klinik araştırmalar sırasında meydana gelen advers olayların kaydedilmesi ve raporlanması MADDE 14- (1) EUDAMED işlevsellik tarihine kadar klinik araştırmalar sırasında meydana gelen advers olayların kaydedilmesi ve raporlanması için; Kurumun elektronik başvuru sisteminin kullanılması kaydıyla Tıbbi Cihaz Yönetmeliğinin 79 uncu maddesinin bir ila üçüncü fıkraları uygulanır. (2) EUDAMED işlevsellik tarihine kadar piyasaya arz sonrası çalışmalar için; birinci fıkra yerine piyasa arz edilmiş cihazlar için ilgili mevzuatta belirlenen vijilansa ilişkin hükümler uygulanır. (3) EUDAMED işlevsellik tarihinden itibaren Tıbbi Cihaz Yönetmeliğinin 79 uncu maddesi uygulanır. DÖRDÜNCÜ BÖLÜM Sponsorun ve Araştırmacıların Sorumlulukları Sponsor ve sorumlu araştırmacının araştırma amaçlı cihaza ilişkin sorumlulukları MADDE 15- (1) Tıbbi Cihaz Yönetmeliğinde sponsorun ve araştırmacıların araştırma amaçlı cihaza ilişkin yükümlülükleri ile ilgili belirtilen hükümler yanında; a) Araştırma amaçlı cihazın, imalatı ya da ithalatından sonra ürünün özelliklerine uygun olarak depolanması, dağıtımı ve araştırma merkezine teslimi, eğer gerekiyorsa kurulumu ve bakım, onarım kalibrasyon işlemleri ile araştırma merkezinde bu koşulların devam ettirilmesi, kullanılmamış ürünlerin araştırma merkezinden toplanarak iadesinin sağlanması veya uygun şekilde imhası ve bütün bu sürece ait kayıtların tutulması sponsorun yükümlülüğü altındadır. b) Araştırma amaçlı cihazın teslim alınması, muhafazası, yazılı istek veya araştırma protokolüne uygun dağıtımı, stok kontrolü, artan kısmına yapılacak işlemler ve kayıtlarının tutulması araştırmanın yapıldığı her bir merkezdeki sorumlu araştırmacının yükümlülüğü altındadır. c) Hâlihazırda CE işareti taşımayan cihazların klinik araştırma amaçlı kullanılabilmesi için imalatçısı ya da yetkili temsilcisi tarafından Tıbbi Cihaz Yönetmeliğinin Ek I’inin III. Bölümünün 23.2 numaralı maddesine uygun bilgilerin araştırma başvurularının bir parçası olarak sponsor aracılığıyla etik kurula ve Kuruma sunulması zorunludur. ç)  Hâlihazırda CE işareti taşımayan klinik araştırma amaçlı cihazların ilgili araştırmalarda kullanılması amacıyla ülkeye getirilebilmesi için sponsor tarafından Kurumdan izin alınır. d) Sponsor, Tıbbi Cihaz Yönetmeliği Ek I’inin III. Bölümünün 23 numaralı maddesinde belirtilen bilgilerin cihazın beraberinde bulunmasını sağlar. Etiket üzerindeki detaylar; silinemez, kolayca okunabilir ve hedeflenen kullanıcı veya gönüllüler için açık bir şekilde anlaşılabilir olur. e) Araştırmanın güvenlik gerekçeleriyle geçici olarak durdurulması halinde, araştırma merkezlerinde kalan araştırma amaçlı cihazların tamamı, sponsor tarafından dağıtım yerlerinden derhal geri çekilir ve durum 15 gün içerisinde belgeleriyle birlikte ve bir rapor hâlinde sponsor tarafından Kurumun elektronik başvuru sistemi aracılığıyla Kuruma bildirilir. Araştırma amaçlı cihazın geri çekilmesi ve geri çekilen ürünlerle ilgili yapılacak işlemler ve alınacak tedbirler Kuruma bildirilen raporda ayrıntılı olarak belirtilir. Önemli olmayan değişiklikler ve bildirimler MADDE 16- (1) Tıbbi Cihaz Yönetmeliğinde sponsorun ve araştırmacıların değişiklik ve bildirim yükümlülükleri ile ilgili belirtilen hükümlerin yanında; a) Sorumlu araştırmacı, başka kurumlardan uygun niteliklere haiz araştırmacıları araştırma ekibine dâhil edebilir. Bu araştırmacıların görevlendirilmesine ilişkin başvuru (b) bendinde belirtilen usul ile yapılır. b) Araştırmanın yürütülmesi sırasında, Kuruma sunulması gereken önemli olmayan değişiklikler ile başvurularına ilişkin usûl ve esasları Kurum tarafından belirlenir. Kurum bu değişiklik başvurularını, otuz iş günü içerisinde değerlendirir. c) Araştırmaya ait ilerleme raporu yılda en az bir kere olmak üzere Kuruma bildirilir. Etik kurul ve Kurum gerekli gördüğü durumlarda veya kısa süreli araştırmalarda daha kısa sürede de rapor talep edebilir. ç) Bu fıkrada belirtilen Kuruma yapılacak değişiklik başvuruları ve bildirimler sponsor tarafından Kurumun elektronik başvuru sistemi aracılığıyla yapılır. (2) Değişikliklerin ve bildirimlerin etik kurula ve Kuruma düzenli olarak iletilmesinden sponsor sorumludur. Görev devri ve paylaşımı MADDE 17- (1) Sponsor, yazılı sözleşme yapılmak kaydıyla kendi görevlerinin bir kısmını bilimsel esaslara ve iyi klinik uygulamalarına uygun şekilde çalışan sözleşmeli araştırma kuruluşuna devredebilir. Görevlerin sözleşmeli araştırma kuruluşuna devredilmesi, sponsorun devredilen hususlara dair muhtemel hukukî ve cezaî sorumluluğunu ortadan kaldırmaz. Sponsor ve sözleşmeli araştırma kuruluşu, sözleşme konusu işlerin ve işlemlerin sonuçlarından birlikte sorumludurlar. (2) Bu Yönetmelikte sponsora yapılan atıflar, geçerli olan durumlarda Tıbbi Cihaz Yönetmeliğinin 62 nci maddesinin ikinci fıkrası uyarınca sponsorun yasal temsilcisine veya görevleri ölçüsünde sözleşmeli araştırma kuruluşuna da yapılmış kabul edilir. (3) Birinci fıkrada belirtilen yazılı sözleşmeler ile sponsor ve yasal temsilcisi arasında yapılan yazılı sözleşme araştırma başvurularının bir parçası olarak etik kurul ve Kuruma sunulur. (4) Kuruma yapılacak tüm başvuru ve bildirimlerin yapılmasından; a) Türkiye’de yerleşik olan sponsorlar için; sponsorun kendisi veya Türkiye’de yerleşik olan ve görev devri yapılmış sözleşmeli araştırma kuruluşu, b) Türkiye’de yerleşik olmayan sponsorlar için; Tıbbi Cihaz Yönetmeliğinin 62 nci maddesinin ikinci fıkrası uyarınca sponsorun yasal temsilcisi veya Türkiye’de yerleşik olan ve görev devri yapılmış sözleşmeli araştırma kuruluşu, yetkili ve sorumludur. Acil güvenlik tedbirleri MADDE 18- (1) Sponsor veya araştırmacılar, araştırmanın yürütülmesi sırasında veya araştırma amaçlı cihazın geliştirilmesiyle ilgili gönüllü güvenliğini etkileyebilecek yeni bir durumun ortaya çıkması hâlinde, bu tehlikelere karşı gönüllüleri koruyacak gerekli acil güvenlik tedbirlerini derhal alır. Sponsor, bu yeni durum ve alınan tedbirler hakkındaki bilgileri yedi gün içerisinde Kurumun elektronik başvuru sistemi aracılığıyla Kuruma bildirir. Sorumluluk MADDE 19- (1) Klinik araştırmanın her türlü mali sorumluluğu sponsor ve mevcutsa yasal temsilcisi, görev devri yapılan sözleşmeli araştırma kuruluşları ile araştırma ekibine aittir. (2) Araştırmada kullanılan her türlü araştırma ürününün, bu ürünlerin kullanılmasına mahsus her türlü malzeme ile muayene, tetkik, tahlil ve tedavilerin bedeli için gönüllüden herhangi bir ücret talep edilemez. (3) Araştırmalar kişisel verilerin gizliliğine riayet edilmesi kaydıyla kamuya açık bir veri tabanına kaydedilir. BEŞİNCİ BÖLÜM Çeşitli ve Son Hükümler Klinik Araştırmalar Danışma Kurulu ve danışma komisyonları MADDE 20- (1) İlaç ve Biyolojik Ürünlerin Klinik Araştırmaları Hakkında Yönetmelikte belirtilen ve Kurum nezdinde teşkil olunan Klinik Araştırmalar Danışma Kurulu, Kurumun talebi durumunda, bu Yönetmelik hükümlerine tabi tüm araştırmalarda etik kurullarla ilgili şikâyetleri ve araştırmalarla ilgili olarak etik kurullarca veya araştırmanın taraflarınca Kuruma iletilen ve uzmanlık görüşü gerektiren hususlarda görüş bildirir. (2) Kurum, araştırmaların incelenmesi ve değerlendirilmesi sırasında ve yetkilerini kullanırken Tıbbi Cihaz Yönetmeliğinin 108 inci maddesi uyarınca Kurum bünyesinde teşkil edilen danışma komisyonlarından görüş alabilir. Klinik Araştırma Etik Kurulları MADDE 21- (1) Etik kurullar, piyasaya arz sonrası çalışmalar ile tıbbi cihaz klinik araştırmalarını, bu Yönetmelik hükümleri ile birlikte İlaç ve Biyolojik Ürünlerin Klinik Araştırmaları Hakkında Yönetmeliğinin 28 inci maddesinde belirtilen hususlar ile iyi klinik uygulamaları doğrultusunda değerlendirir, izler ve takip eder. (2) Etik kurullar bu Yönetmelik kapsamındaki araştırmaları İlaç ve Biyolojik Ürünlerin Klinik Araştırmaları Hakkında Yönetmeliğinde belirlenen inceleme süreleri içerisinde değerlendirir. Etik kurulun inceleme süreci içerisinde ek bilgi ve açıklamalara ihtiyaç duyulması hâlinde, gerekli olan tüm istekler tek bir seferde başvuru sahibine iletilir. İstenilen bilgi ve belgeler etik kurula sunuluncaya kadar inceleme süreci durdurulur. (3) Tıbbi Cihaz Yönetmeliğinin Ek XV’inin III. Bölümünün 4 numaralı maddesi uyarınca sponsor tarafından atanacak monitörün yetkinliği ile araştırma merkezinden bağımsız olması hususlarının incelenmesi araştırmayı değerlendiren etik kurul tarafından yapılır. (4) Bu Yönetmeliğin aşağıdaki maddelerinde belirtilen başvuruların Kuruma başvuru yapılmadan önce etik kurula sunulması gerekmektedir. Bu başvurulara ilişkin etik kurul kararları, Kuruma yapılacak başvurular ile birlikte Kuruma sunulur: a) 7 nci maddede belirtilen klinik araştırma başvurusu, b) 11 inci maddede belirtilen önemli değişiklik başvuruları. (5) Bu Yönetmeliğin aşağıda belirtilen başvuru ve bildirimlerin Kurum ile birlikte etik kurula paralel olarak sunulması gerekmektedir. Kurum değerlendirme sürecinde bu başvuru ve bildirimlere ilişkin etik kurul kararını talep edebilir: a) 13 üncü maddede belirtilen klinik araştırmanın sona ermesi, geçici olarak durdurulması ve erken sonlandırılmasına ilişkin bildirimler, b) 14 üncü maddede belirtilen advers olay bildirimleri, c) 15 inci maddenin birinci fıkrasının (e) bendinde belirtilen araştırma amaçlı cihazların geri çekilmesine ilişkin bildirim, ç) 16 ncı maddenin birinci fıkrasının (b) bendinde belirtilen önemli olmayan değişiklik başvuruları, d) 16 ncı maddenin birinci fıkrasının (c) bendinde belirtilen ilerleme raporu bildirimleri, e) 18 inci maddenin birinci fıkrasında belirtilen acil güvenlik tedbirleri. Denetim MADDE 22- (1) Kurum; yurt içinde veya yurt dışında yürütülen araştırmaları, araştırmacıları, araştırmaların yapıldığı yerleri, sponsorları, yasal temsilcileri ve sözleşmeli araştırma kuruluşlarını, araştırma amaçlı cihazların imal edildiği yerleri, araştırma ile ilgili analizlerin yapıldığı laboratuvarları, etik kurulları ve araştırma kapsamındaki diğer tüm tarafları bu Yönetmelik ve ilgili diğer mevzuat hükümlerine uygunluğu yönünden, önceden haber vererek veya haber vermeden denetleyebilir. Aykırı davranışlar hakkında uygulanacak hükümler ve cezalar MADDE 23- (1) Bu Yönetmelikte belirtilen hükümlere aykırı davranan ve faaliyette bulunanlar hakkında fiillerinin niteliğine göre 26/9/2004 tarihli ve 5237 sayılı Türk Ceza Kanunu ve ilgili diğer mevzuat hükümleri uygulanır. Hüküm bulunmayan haller MADDE 24- (1) Bu Yönetmelikte hüküm bulunmayan hallerde Tıbbi Cihaz Yönetmeliği ve araştırmaya iştirak eden gönüllülerin hakları ile ilgili olarak 1/8/1998 tarihli ve 23420 sayılı Resmî Gazete’de yayımlanan Hasta Hakları Yönetmeliğinde belirtilen hükümler ile diğer ilgili mevzuat hükümleri uygulanır. Yürürlükten kaldırılan yönetmelik MADDE 25- (1) 6/9/2014 tarihli ve 29111 sayılı Resmî Gazete’de yayımlanan Tıbbi Cihaz Klinik Araştırmaları Yönetmeliği yürürlükten kaldırılmıştır. Yürürlük MADDE 26- (1) Bu Yönetmelik yayımı tarihinde yürürlüğe girer. Yürütme MADDE 27- (1) Bu Yönetmelik hükümlerini Türkiye İlaç ve Tıbbi Cihaz Kurumu Başkanı yürütür. "
"RADYOAKTİF ATIK TESİSLERİNE İLİŞKİN YETKİLENDİRMELER. VE GÜVENLİK İLKELERİ YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; radyoaktif atık tesislerine ilişkin faaliyetlerin radyasyondan korunma, güvenlik ve emniyet ilkeleri çerçevesinde yürütüldüğünün tespit ve teyit edilmesi için faaliyetlerin yetkilendirilmesine ilişkin usul ve esaslar ile bu tesislerde uyulması gereken güvenlik ilkelerini belirlemektir. Kapsam. MADDE 2- (1) Bu Yönetmelik; radyoaktif atık tesislerini kapsar. (2) Bu Yönetmelik; nükleer tesislerde, radyasyon tesislerinde ve radyasyon uygulamaları kapsamında yürütülen radyoaktif atık yönetimi faaliyetlerine uygulanmaz. Dayanak. MADDE 3- (1) Bu Yönetmelik, 5/3/2022 tarihli ve 7381 sayılı Nükleer Düzenleme Kanununun 4 üncü maddesinin sekizinci fıkrası ve 6 ncı maddesinin birinci fıkrası ile 95 sayılı Nükleer Düzenleme Kurumunun Teşkilat ve Görevleri Hakkında Cumhurbaşkanlığı Kararnamesinin 4 üncü maddesinin birinci fıkrasının (c) bendine ve 5 inci maddesinin birinci fıkrasının (b) bendine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Atık kabul kriterleri: Radyoaktif atığın, radyoaktif atık tesisine kabul edilmesi için radyoaktif atık paketine veya radyoaktif atık formuna ilişkin olarak radyonüklitlerin tipi, aktivite konsantrasyonu veya toplam aktivitesi, fiziksel ve kimyasal özellikleri, toplam miktarı ve benzeri bilgilerden oluşan ve radyoaktif atık tesisi için güvenlik analizleri ile uyumlu olarak veya bu analizler sonucunda Kuruluş tarafından belirlenen kriterleri,. b) Bariyer: Radyoaktif atıkların hareketini önleyen veya geciktiren, tasarımlanmış veya doğal fiziksel engeli,. c) Bertaraf tesisi: Radyoaktif atıkların geri alma niyeti olmaksızın nihai olarak depolandığı radyoaktif atık tesisini,. ç) DBL: Düzenleyici belgeler listesini,. d) GAR: Güvenlik analizi raporunu,. e) İşletmeden çıkarma: Bir daha işletilmeme kararı ile bertaraf tesisi dışındaki tüm radyoaktif atık tesislerinin düzenleyici kontrolden çıkarılmasına yönelik faaliyetler bütününü,. f) Kapatma: İşletme faaliyetlerinin tamamlanmasının ardından radyoaktif atıklara bir daha ulaşılmayacak şekilde bertaraf tesisin kapatılmasını hedefleyen, tesisi uzun vadede güvenli hale getirecek nihai mühendislik çalışmalarını veya diğer çalışmaları da kapsayan etkinlikler bütününü,. g) Kontrol dönemleri: Bertaraf tesislerinde; kapatma sonrası, radyoaktif atığın içerdiği radyonüklitler ile tesisin sahası ve tasarımı dikkate alınarak belirlenen, sahada ve çevresinde aktif ve pasif güvenlik önlemlerinin ve ardından sadece pasif güvenlik önlemlerinin uygulandığı süreleri,. ğ) Kullanılmış yakıt: Reaktörden çıkarılmış ve mevcut hâliyle yeniden yakıt olarak kullanılmayacak olan reaktörde ışınlanmış yakıtı,. h) Kuruluş: Bir radyoaktif atık tesisi kurmak için Kuruma niyet bildiriminde bulunan, onay almak veya yetkilendirilmek üzere başvuran ya da yetkilendirilen ve düzenleyici kontrol kapsamında bulunan Türkiye Cumhuriyeti mevzuatına göre kurulmuş tüzel kişiyi,. ı) Kurum: Nükleer Düzenleme Kurumunu,. i) Radyoaktif atık: Bir daha kullanılmamasına karar verilen ve Kurum tarafından belirlenen serbestleştirme ve salım sınırlarının üzerinde radyoaktiviteye sahip radyoaktif maddeleri ve radyoaktif madde bulaşmış ya da radyoaktif olmuş her türlü malzemeyi,. j) Radyoaktif atık tesisi: Radyoaktif atıkların işlendiği, depolandığı veya bertaraf edildiği tesisi,. k) Radyoaktif atık yönetimi: Radyoaktif atıkların toplanması, elleçlenmesi, işlenmesi, tesis içi taşınması, depolanması veya bertarafı ile ilgili idari ve teknik faaliyetleri,. l) Saha: Radyoaktif atık tesisinin yer aldığı, etrafı fiziksel bariyerlerle çevrili, giriş ve çıkışı kontrollü olan ve Kurum onayına tabi alanı,. m) Yüklenici: Kuruluş ve çalıştırdığı kişiler dışında, radyoaktif atık tesisinde iş yürüten gerçek ya da tüzel kişiyi veya onun işverenliğinde alt yüklenici olarak iş yürüten gerçek veya tüzel kişiyi,. ifade eder. İKİNCİ BÖLÜM. Sorumluluklar ve Genel İlkeler. Kuruluşun sorumlulukları. MADDE 5- (1) Radyoaktif atık tesislerinin saha çalışmalarının yapılmasına, inşasına, işletmeye alınmasına, işletilmesine, işletmeden çıkarılmasına veya kapatılmasına ve düzenleyici kontrolden çıkarılmasına ilişkin süreçlerde güvenliğe ve emniyete ilişkin hedef ve ilkelere uyulmasında ve çalışanların, halkın, çevrenin ve gelecek nesillerin radyasyondan korunmasında asıl sorumluluk Kuruluşa aittir. Kuruluş tüm süreçlerde, varsa nükleer güvenceye ilişkin sorumluluklarını da yerine getirir. (2) Kuruluş, faaliyetlerinin ilgili mevzuata uygun olarak, güvenlik ve emniyet kültürüne sahip yeterli sayıda ve yetkin personel marifetiyle yürütülmesini; faaliyetin güvenli ve emniyetli bir şekilde gerçekleştirilmesi için gerekli organizasyon yapısını, teçhizatı ve mali kaynağı sağlar. (3) Kurum tarafından yetkilendirilmiş olmak, verilen yetkinin koşullarına ve mevzuata uymak veya düzenleyici kontrol altında olmak veya yükümlülüklerini yerine getirmek üzere görevlendirme yapmak veya hizmet almak yetkilendirilen Kuruluşun sorumluluğunu azaltmaz veya ortadan kaldırmaz. (4) Kuruluşun bu Yönetmelik kapsamındaki sorumlulukları, radyoaktif atık tesisinin ve sahanın düzenleyici kontrolden çıkarılması ile sona erer. Kuruluşun işi bırakması, yetkisinin kısıtlanması, askıya alınması ya da iptal edilmesi ve benzeri durumlar sorumluluğunu ortadan kaldırmaz. Bu gibi durumlarda güvenlik, emniyet ve nükleer güvence açısından zafiyet oluştuğunun Kurum tarafından değerlendirilmesi hâlinde, hukuki ve mali sorumluluk Kuruluşa ait olmak kaydıyla, güvenlik, emniyet ve nükleer güvencenin sağlanmasına yönelik her türlü önlem Kurum tarafından aldırılabilir. Yönetim sistemi. MADDE 6- (1) Kuruluş, radyoaktif atık tesisi ve saha düzenleyici kontrolden çıkarılana kadar bütün faaliyetlerini, 27/4/2022 tarihli ve 31822 sayılı Resmî Gazete’de yayımlanan Nükleer Tesisler, Radyasyon Tesisleri ve Radyoaktif Atık Tesislerinde Yönetim Sistemi Yönetmeliği uyarınca oluşturduğu yönetim sistemi kapsamında yürütür. (2) Radyoaktif atık tesisine ilişkin tüm faaliyetler Kuruluş tarafından kalite planlarına uygun olarak ve uygulama projeleri çerçevesinde yürütülür, bu plan ve projeler sahada ve tesiste bulundurulur. Kuruluş, yetkilendirilmesini takiben yetki kapsamında yürüteceği faaliyetlere ait kalite planlarını ilgili mevzuat uyarınca hazırlar ve faaliyete başlamadan en az yirmi iş günü önce Kuruma sunar. Bu plan ve projeler, radyoaktif atık tesisinin ve sahanın düzenleyici kontrolden çıkarılmasına kadar muhafaza edilir. (3) Kuruluş, faaliyetleri sırasında mevzuatta ve kendi yönetim sisteminde tanımlı kayıtları eksiksiz olarak tutar ve diğer mevzuat hükümleri saklı kalmak kaydıyla radyoaktif atık tesisinin ve sahanın düzenleyici kontrolden çıkarılmasına kadar muhafaza eder. Bu kayıtlar Kurumun denetimine açık tutulur, talep edilmesi durumunda Kuruma sunulur. (4) Yetkilendirmelerin tüm süreçlerinde çalışanlara radyasyondan korunma, güvenlik ve emniyete yönelik olarak verilecek eğitimler ile eğitimlerin ölçme ve değerlendirilme yöntemleri Kuruluş tarafından belirlenir. Kuruluş, Kurumun radyoaktif atık tesisi çalışanlarının eğitim ve niteliklerine ilişkin belirlediği esaslara uymakla yükümlüdür. Radyasyondan korunma. MADDE 7- (1) Radyoaktif atık tesislerinde; saha sürecinden radyoaktif atık tesisinin ve sahanın düzenleyici kontrolden çıkarılmasına kadar çalışanların, halkın, çevrenin ve gelecek nesillerin radyasyondan korunması için ilgili mevzuatta belirtilen radyasyondan korunma önlemleri Kuruluş tarafından alınır. Yükleniciler. MADDE 8- (1) Kuruluş, bu Yönetmelik kapsamında yetki aldığı faaliyetleri, faaliyetlerden doğan tüm hukuki sorumluluk kendine ait olmak üzere, yükleniciler eliyle de yürütebilir. Bu kapsamda yürütülecek faaliyetler için Kuruluşun yüklenici ile sözleşme imzalaması esastır. Ayrıca, Kuruluşta doğrudan veya dolaylı olarak ortaklığı bulunan gerçek veya tüzel kişiler de Kuruluş adına bir faaliyeti yürütmeleri durumunda bu Yönetmelik hükümleri kapsamında Kuruluşun yüklenicileridir. (2) Kuruluş, güvenlik ve emniyetle ilgili konularda sözleşme imzaladığı yüklenicileri, yüklenicilerin sorumluluklarını ve yürütecekleri faaliyetleri ilgili yetkilendirme başvurusunda Kuruma bildirir. Kuruluş, yetkilendirme başvurusunda belirli olmayan yüklenicileri de sözleşmenin imzalanmasından itibaren beş iş günü içerisinde Kuruma bildirir. (3) Kuruluş, yüklenicilerin sahip olmaları gereken vasıfları, tedarik edeceği mal ve hizmetleri güvenlik ve emniyete ilişkin gerekleri karşılayacak şekilde belirler. Akreditasyon. MADDE 9- (1) Kuruluş, faaliyetlerine ilişkin ölçüm, analiz, test, muayene, kalibrasyon ve benzeri hizmetleri, alanında akredite edilmiş olması ve varsa Kurum tarafından belirlenen ek şartlara uyması kaydıyla kendi birimlerinden veya diğer kuruluşlardan temin eder veya temin edilmesini sağlar. Geçici durdurma. MADDE 10- (1) Kuruluş, yetkilendirilmiş bir faaliyetin herhangi bir aşamasında kısmen veya tamamen geçici bir süre için faaliyeti durdurmaya karar verdiğinde, Kuruma bildirim yapar. Bildirim, durdurma gerekçelerini ve sonrasına yönelik plan, program veya öngörüleri içerir. Üçüncü taraf gözetimine yönelik olarak hizmet alınması. MADDE 11- (1) Kuruluş, üçüncü taraf gözetimine yönelik olarak ilgili mevzuat uyarınca Kurumdan yetki belgesi almış şirketlerden hizmet alır. Radyasyon acil durumları. MADDE 12- (1) Kuruluş, radyoaktif atık tesisinde meydana gelebilecek radyasyon acil durumlarına ilişkin faaliyetleri ilgili mevzuat uyarınca yürütür. (2) Radyasyon acil durumuna ilişkin müdahalenin sonlandırılmasından sonra hazırlanan rapor Kuruma sunulur. Radyasyon acil durumu radyoaktif atık tesisinin işletiminin durdurulmasını gerektiriyorsa Kuruluş bu durumu da hazırladığı rapor kapsamında Kuruma bildirir. Kurum, raporu değerlendirerek radyoaktif atık tesisinin yeniden işletilmesine dair olumlu veya olumsuz kararı verir. (3) Radyoaktif atık tesisinin yeniden işletilmeme kararının verildiği bir radyasyon acil durumu sonrasında, yetki kapsamındaki faaliyete yeniden başlanabilmesi veya gerekirse tesisin işletmeden çıkarılması için izlenecek süreç Kurum tarafından belirlenir. Dereceli yaklaşım. MADDE 13- (1) Kuruluş, radyoaktif atık tesisinde radyasyondan korunma, güvenlik ve emniyetin sağlanması kapsamında yürüttüğü faaliyetlerde tesisin türüne ve niteliğine göre dereceli yaklaşım ilkesini uygular. (2) Kurum, radyoaktif atık tesislerine ilişkin yetkilendirme başvurularının gözden geçirilmesi ve değerlendirilmesi süreçlerinde tesisin türüne ve niteliğine göre dereceli yaklaşım ilkesini uygular. Derinliğine savunma. MADDE 14- (1) Radyoaktif atık tesislerinde, Kuruluş tarafından derinliğine savunma stratejisi uygulanır. Bu strateji gereğince; radyoaktif atıklar ile çalışanların, halkın ve çevrenin arasına yerleştirilen bariyerlerin etkinliğini korumak, işletme sırasında meydana gelebilecek olayların kazaya dönüşmesini önlemek ve oluşan kazaların etkilerini azaltmak için hiyerarşik yapıda, birbirinden bağımsız, farklı ve iç içe geçmiş bir dizi uygulamadan oluşan önlemler alınır. Emniyet. MADDE 15- (1) Kuruluş, radyoaktif atık tesisinde ilgili mevzuat uyarınca emniyete ilişkin gerekli önlemleri alır. Radyoaktif atık tesislerinde yetkilendirmeler ve saha onayı. MADDE 16- (1) Bu Yönetmelik kapsamında;. a) Radyoaktif atıkların yalnızca işlendiği ve depolandığı,. b) Radyoaktif atıkların yalnızca bertaraf edildiği,. c) Radyoaktif atıkların işlendiği, depolandığı ve bertaraf edildiği,. radyoaktif atık tesisleri Kurumun yetkilendirmesine tabidir. (2) Radyoaktif atık tesislerinin kurulacağı saha, Kurum tarafından verilecek olan saha onayına tabidir. (3) Radyoaktif atık tesislerine ilişkin;. a) Tesisin inşası,. b) Tesisin işletmeye alınması,. c) Tesisin işletilmesi,. ç) Tesiste güvenlik ve emniyet açısından önemli değişiklik yapılması,. d) Tesisin işletmeden çıkarılması veya kapatılması,. faaliyetleri Kurumun yetkilendirmesine tabidir. Yetkilendirme ilkeleri. MADDE 17- (1) Kuruluş, bir faaliyetin yetkilendirilmesi veya yürütülmesi sırasında Kurum tarafından gerekli görülerek talep edilen;. a) Her türlü ek bilgi ve belgeyi öngörülen süre içerisinde Kuruma sağlar. b) Güvenlik ve emniyete ilişkin inceleme ve araştırmaları Kurum tarafından uygun bulunan program çerçevesinde yaparak raporlar. (2) Kuruluş, yetkilendirme öncesinde başvuru dosyasında sunmuş olduğu bilgi ve belgelerde değişiklik olması halinde, meydana gelen değişiklikleri Kuruma bildirir ve güncellenmiş belgeleri yetkilendirmeden önce Kuruma sunar. Daha önceki yetkilendirmeler için sunulmuş olup güncellenen plan, program, prosedür veya raporlar da güncellemenin ardından veya ilgili yetkilendirme sürecine ait başvuru dosyası ile Kuruma sunulur. (3) Kuruluş, yetkilendirmeler için Kurum tarafından belirlenen işlem ve hizmet bedellerini öder. (4) Kurumdan alınan bir yetki, Kurumdan alınan diğer yetkilerin koşullarını veya Kuruluşun radyoaktif atık tesisine yönelik diğer mevzuatta tanımlı yükümlülüklerini ortadan kaldırmaz. (5) Aynı sahada ayrı bir radyoaktif atık tesisinin veya ayrı bir nükleer tesis ya da radyasyon tesisinin inşa edilmesi, işletmeye alınması, işletilmesi veya işletmeden çıkarılması için birden fazla tüzel kişiye yetki verilmez. (6) Kuruluşun işletmekte olduğu radyoaktif atık tesisinin sahasında yeni bir radyoaktif atık tesisi kurmak üzere talepte bulunduğu durumda, yeni tesisin bu Yönetmelik kapsamında tabi olacağı yetkilendirme süreçleri ile diğer hususlar Kurum tarafından belirlenir. (7) Bir sahada birden fazla radyoaktif atık tesisi kurulması planlanıyorsa, saha onayı ve sahanın düzenleyici kontrolden çıkarılması için tek bir başvuru; tesisin inşaat izni, işletmeye alma izni, işletme lisansı, işletmeden çıkarılması veya kapatılması izni ve düzenleyici kontrolden çıkarılması için ise ayrı ayrı başvuru yapılır. Bu tesislerde, ortak kullanıma hizmet eden güvenlikle ilgili yapı, sistem ve bileşenler; sahaya ilk kurulan tesisin inşaat izni, işletmeye alma izni ve işletme lisansı kapsamında ve sahadaki son işletmeden çıkarılan ya da kapatılan tesisin işletmeden çıkarma veya kapatma izni kapsamında ele alınır. (8) Yetkilendirilmiş bir faaliyet sırasında güvenlik ve emniyeti olumsuz yönde etkileyebilecek yeni bilgi veya bulgular elde edilmesi durumunda, Kuruluş güvenlik ve emniyetin sürdürülmesine yönelik gerekli araştırma, inceleme ve iyileştirmeleri de içeren tedbirleri planlar ve en geç üç ay içerisinde Kurumun uygun görüşüne sunar. Kurumun uygun görüşünü takiben planın uygulanmasına planda yer alan takvim uyarınca, en geç on iki ay içerisinde başlanır. Plan uygulandıktan sonra sonuçlar Kuruma bir ay içerisinde raporlanır. Kuruluş tarafından gerekçeli olarak talep edilmesi ve uygun görülmesi kaydıyla Kurum tarafından ek süre verilebilir. (9) Bertaraf tesisleri dışındaki radyoaktif atık tesisleri için verilen; inşaat izni işletmeye alma izni verilene kadar, işletmeye alma izni işletme lisansı verilene kadar, işletme lisansı işletmeden çıkarma izni verilene kadar geçerlidir. İşletmeden çıkarma izni radyoaktif atık tesisinin ve sahanın düzenleyici kontrolden çıkarılmasına kadar geçerlidir. (10) Kuruluş, bertaraf tesislerinde inşaat, işletmeye alma, işletme ve kapatma süreçlerini tesisin bölümleri özelinde ve eş zamanlı yürütebilir. Kuruluş bu durumda, inşaat, işletmeye alma, işletme ve kapatma süreçlerinin birbirine olan etkilerini güvenliği, emniyeti ve radyasyondan korunmayı sağlayacak şekilde dikkate alır. (11) Kurum, yetkilendirme öncesinde Kuruluşun görüşlerini de dikkate alarak, radyoaktif atık tesisinin türü ve niteliğine göre, üçüncü taraf gözetimine yönelik olarak yetkilendirilmiş şirketlerden alınacak hizmetleri belirler. Kurum, radyoaktif atık tesisinin yetkilendirme süreçlerinde, üçüncü taraf gözetimine yönelik olarak Kuruluşun hizmet aldığı yetkilendirilmiş şirketlerden bilgi ve belge talep edebilir. (12) Kurum, ticari sırların veya fikri mülkiyet haklarının korunması saklı kalmak üzere, Kuruluş tarafından yürütülen faaliyete ilişkin belirlenen bilgi ve belgelerin kamuoyu ile paylaşılmasını Kuruluştan talep edebilir. ÜÇÜNCÜ BÖLÜM. Niyet Bildirimi ve Düzenleyici Belgeler Listesi. Niyet bildirimi. MADDE 18- (1) Bir radyoaktif atık tesisi kurmak isteyen tüzel kişi öncelikle Kuruma niyet bildirimi yapar. Niyet bildirimi yapmış olmak radyoaktif atık tesisinin kurulmasına yönelik herhangi bir hak teşkil etmez. Tüzel kişi niyet bildirimi ile birlikte;. a) Unvan, adres ve iletişim bilgilerini,. b) Yönetsel yapısı ile görev ve sorumlulukların dağılımını,. c) Temsile yetkili kişilerin imza sirkülerini,. ç) Sahip olduğu yönetim sistemi sertifikalarını,. d) Teknik altyapısını ve deneyimlerini,. e) Kurulması öngörülen radyoaktif atık tesisinin yeri, türü, niteliği, temel özellikleri ve kapasitesini,. f) Ana faaliyetlerine ilişkin öngörülen proje takvimini,. içeren bilgi ve belgeleri Kuruma sunar. (2) Kuruluş, niyet bildirimi için Kurum tarafından belirlenen işlem ve hizmet bedellerini öder. (3) Kurum, niyet bildirimine konu radyoaktif atık tesisine ilişkin olarak muhatap almak üzere Kuruluşu kayıt altına alır ve bu durumu Kuruluşa bildirir. (4) Kurum, niyet bildirimi kayıt altına alındıktan sonra, radyoaktif atık tesisinin türüne bağlı olarak DBL'nin hazırlanması çalışmalarını başlatır. (5) Kuruluş, niyet bildirimi kayıt altına alındıktan sonra;. a) Niyet bildirimi ile birlikte sunduğu bilgilerde meydana gelen değişiklikleri en geç bir ay içerisinde Kuruma bildirir. b) Saha üzerindeki mülkiyet veya kullanım hakkına sahip olduğunu gösteren belgeleri Kuruma sunar. c) Saha çalışmalarına başlamadan önce yer raporunun içeriğini esas alarak saha çalışmalarına ilişkin programı hazırlar ve Kuruma sunar. ç) Yönetim sistemini saha çalışmalarına başlamadan önce uygulamaya koyar. d) Saha sürecine ilişkin kalite temin dokümanını hazırlar ve Kurumun değerlendirmesine sunar. e) Derin bertaraf tesislerine ilişkin saha çalışmaları sırasında, sahada veya farklı bir bölgede, Kuruma bildirim yaparak yeraltı araştırma laboratuvarı kurabilir. Bu laboratuvarda yapılacak testlerde radyoaktif maddelerin kullanımının onaylanmasına ilişkin hususlar Kurum tarafından belirlenir. f) Niyet bildiriminde sunduğu proje takvimine ilişkin dört ayda bir hazırlayacağı ilerleme raporlarını Kuruma sunar. Proje takviminin uygulanmasını herhangi bir nedenle askıya alması veya projeden vazgeçmesi halinde durumu bir ay içerisinde Kuruma bildirir. Düzenleyici belgeler listesine ilişkin genel hususlar. MADDE 19- (1) Radyoaktif atık tesisine ilişkin faaliyetlerin yetkilendirilmesi süreçlerinde; radyasyondan korunma, güvenlik, emniyet ve nükleer güvenceye ilişkin gereklerin yerine getirildiğinin gösterilmesinde ve bunun gözden geçirme ve değerlendirmelerinde esas alınacak olan düzenleyici belgeler, niyet bildirimi kayda alındıktan sonra Kurum tarafından DBL ile belirlenir. (2) DBL, asgari olarak radyasyondan korunma, güvenlik, emniyet ve nükleer güvenceye ilişkin Türkiye Cumhuriyeti mevzuatını ve Uluslararası Atom Enerjisi Ajansının düzenleyici belgelerini içerir. DBL, Kuruluşun önermiş olduğu veya Kurum tarafından uygun görülen diğer ülkelerin veya uluslararası kuruluşların düzenleyici belgelerini de içerebilir. (3) Radyoaktif atık tesislerinde radyasyondan korunma, güvenlik, emniyet ve nükleer güvenceye ilişkin Kurum tarafından yeni çıkarılan veya değişiklik yapılan düzenlemeler DBL’ye dâhil edilmiş; yürürlükten kaldırılan düzenlemeler DBL’den çıkarılmış sayılır. (4) Kuruluş DBL’de yer alan kendisi tarafından önerilmiş belgelerin orijinal dilinde elektronik kopyalarını ve İngilizce tercümelerini ilgili yetkilendirme sürecinden önce Kuruma sunar. (5) DBL’deki belgelerde yer alan hükümlerin Türkiye Cumhuriyeti mevzuatı ile çelişmesi durumunda Türkiye Cumhuriyeti mevzuatı esas alınır. (6) DBL, düzenleyici belgelerde uyulması gerekliliği belirtilen standartlar ile Kurumun uyulmasını gerekli gördüğü ulusal ve uluslararası standartları da içerir. Kuruluş kullanılan standartların Türkçe veya İngilizce tercümelerini işin yürütüldüğü alanda bulundurur. Düzenleyici belgeler listesinin oluşturulması ve güncellenmesi. MADDE 20- (1) Kurum, niyet bildirimi yapılan radyoaktif atık tesisine ilişkin yetkilendirme süreçlerinde esas alınması öngörülen DBL’yi hazırlar ve Kuruluşa bildirir. (2) Kuruluş, Kurumun hazırladığı DBL’ye ilaveten varsa, radyoaktif atık tesisine ilişkin faaliyetlerde esas alınan veya alınması öngörülen diğer ülkelerin veya uluslararası kuruluşların düzenleyici belgelerini ve her bir belgenin kullanılma gerekçesini Kurumun bilgisine sunar. (3) Kurum, Kuruluş tarafından önerilen listeyi de dikkate alarak radyoaktif atık tesisine özgü DBL’yi belirler ve Kuruluşa bildirir. (4) DBL gerektiğinde Kurum tarafından gözden geçirilir ve Kuruluştan da görüş alınarak güncellenir. Güncel liste Kuruluşa bildirilir. DÖRDÜNCÜ BÖLÜM. Yetkilendirme Başvuruları ve Değerlendirme. Yetkilendirme başvuruları. MADDE 21- (1) Kuruluş, radyoaktif atık tesisi için yetkilendirme başvurularını bir dilekçe ekinde beşinci bölümde düzenlenen belgeleri içeren başvuru dosyası ile yapar. Dilekçede radyoaktif atık tesisinin adı, yeri, talep edilen yetki ve başvuru dosyasında yer alan belgeler açık bir şekilde belirtilir. Başvuru dosyasında yer alan rapor, plan ve programların içeriği Kurum tarafından belirlenir. (2) Kuruluş sunduğu bilgi ve belgelerin doğru, eksiksiz, güncel, yeterli ve tutarlı olmasından sorumludur. (3) Yetkilendirme başvurularında, başvuru dosyasının biri basılı diğeri elektronik ortamda olmak üzere iki kopyasının sunulması esastır. Basılı kopyanın Kuruma sunulmuş olan elektronik kopyadan üretilmiş olması ve elektronik kopya ile aynılığı Kuruluşun sorumluluğundadır. (4) Kurum başvuru dosyasında yer alan bilgi ve belgeleri hizmete özel gizlilik derecesinde işleme tabi tutar. Başvuru dosyasında Kuruluş tarafından gizli olduğu değerlendirilen bilgiler bulunması durumunda, bu bilgiler gizlilik derecesinin gerektirdiği usul uyarınca ayrıca ek belge olarak sunulur. Gizlilik dereceli bilgi için başvuru dosyasında yer alan ilgili belgede bu ek belgeye atıf yapılır. (5) Dilekçe ve başvuru dosyasında yer alan belgelerin Türkçe olması esastır. Ancak başvuru dosyasında yer alan teknik belgelerden Kurum tarafından uygun görülenler İngilizce sunulabilir. (6) Dilekçe ve başvuru dosyasında yer alan idari belgeler Kuruluşu temsile yetkili yeterli sayıda kişi tarafından imzalı ve kaşelenmiş olarak sunulur. (7) Başvuru dosyasında yer alan teknik belgeler, ilk sayfası bir onay sayfası olacak şekilde düzenlenir. Onay sayfasında belgenin adı, varsa belge kodu, sürüm numarası ve ait olduğu radyoaktif atık tesisini belirten bilgiler bulunur, sayfa yetkili ve yeterli sayıda kişi tarafından imzalanır. İmzalı onay sayfası taranarak belgelerin elektronik kopyalarına eklenir. (8) Teknik belgelerde atıf yapılan diğer belgeler, orijinal dili Türkçe olanlar Türkçe, diğerleri İngilizce olmak üzere elektronik kopya olarak sunulur. Sunulan belgelerde varsa çevirinin aslına uygunluğu Kuruluşun sorumluluğundadır. Yetkilendirme başvurularının uygunluk kontrolü. MADDE 22- (1) Yetkilendirme başvuruları öncelikle dilekçenin ve başvuru dosyasında yer alan belgelerin eksiksiz sunulmuş olması ve istenilen içeriğe uygunluğu açısından incelenir. Tespit edilen uygunsuzluklar giderilmek üzere Kuruluşa bildirilir. (2) Uygunsuzlukların Kuruluş tarafından tamamlanmasını takiben başvurunun uygunluk kontrolüne ilişkin sonucu Kuruluşa bildirilir. (3) Sunulan belgelerdeki uygunsuzlukların Kurum tarafından belirlenen süre içerisinde giderilmemesi durumunda gözden geçirme ve değerlendirme aşamasına geçilmez, eksiklik ve uygunsuzlukların verilen süre sonunda tamamlanmadığı veya giderilmediği durumlarda yetkilendirme başvurusu iptal edilir ve durum Kuruluşa bildirilir. Yetkilendirme için ödenen işlem ve hizmet bedeli iade edilmez. Gözden geçirme, değerlendirme ve yetkinin verilmesi. MADDE 23- (1) Kurum, sunulan belgeleri gözden geçirme ve değerlendirmeye tabi tutar. Kurum, varsa ilgili olduğu değerlendirilen denetim raporlarını da dikkate alarak yetkilendirme kararını verir. Kararın olumlu olması durumunda değerlendirme sonucunda belirlenen yetki koşullarını da içeren izin veya lisans belgesi Kuruluşa iletilir. Kararın olumsuz olması durumunda karar gerekçeleri ile birlikte Kuruluşa bildirilir. BEŞİNCİ BÖLÜM. Güvenlik İlkeleri ve Yetkilendirmeler. Saha sürecine ilişkin ilkeler. MADDE 24- (1) Saha süreci, saha onayına yönelik saha çalışmalarını ve inşaat sürecine kadar sahada yürütülecek faaliyetleri içerir. (2) Saha çalışmalarında radyoaktif atık tesisinin genel tasarımı ve çevreye olan etkileri ile olası doğal olaylar, insan kaynaklı olaylar ve bunların tesis üzerindeki etkileri dikkate alınır. (3) Saha çalışmalarında, bertaraf tesislerinde kapatma sonrası kontrol dönemleri tamamlanıncaya, diğer radyoaktif atık tesislerinde tesis ve saha düzenleyici kontrolden çıkarılıncaya kadar tesisin tüm ömrü göz önünde bulundurulur. (4) Saha çalışmalarında; sahanın hidrolojik, hidrojeolojik, jeolojik ve meteorolojik özellikleri, doğal ve insan kaynaklı dış olaylar ve radyoaktif atık tesisinin radyolojik etkisi irdelenir ve ayrıca iklim değişikliğinin etkileri dikkate alınır. Saha çalışmaları bu özelliklerin, olayların ve etkilerin irdelenmesini sağlayacak genişlikteki yerde yapılır. Saha onayına ilişkin esaslar. MADDE 25- (1) Kuruluş, saha çalışmalarına ilişkin program doğrultusunda, sahanın öngörülen radyoaktif atık tesisinin kurulmasına engel olacak bir özelliği olmadığının tespiti ve tesisin tasarımında dikkate alınacak olan saha parametrelerinin değerlerinin belirlenmesi amacıyla ayrıntılı saha çalışmalarını yaptıktan sonra yer raporunu da hazırlayarak saha onayı başvurusu yapar. (2) Saha onayı on yıl süre ile geçerlidir. Bu süre zarfında radyoaktif atık tesisinin kurulmasına yönelik olarak inşaat iznine başvurulmadığı takdirde saha onayı kendiliğinden sona erer. (3) Saha onayı için başvuran Kuruluş, sahadaki faaliyetlere yönelik yol, su, elektrik gibi altyapının geliştirilmesine ilişkin faaliyetler ile saha ve inşaat süreçlerinde kullanılacak olan geçici yapıların yapımına ilişkin faaliyetlere, Kuruma bildirim yaptıktan sonra başlayabilir. Bu faaliyetlerin gerektirdiği durumlar dışında sahada hafriyat ve inşaat çalışması yapılamaz. (4) Bu Yönetmeliğin 17 ila 23 üncü maddeleri saha onayı için de uygulanır. (5) Kuruluş, saha onayı için Kurum tarafından belirlenen işlem ve hizmet bedellerini öder. (6) Saha onayı alan Kuruluş, saha parametreleri izleme programını uygular ve bu programa ait faaliyetlerin raporunu onayın verildiği tarihten başlamak üzere her yıl Kuruma sunar. Saha onayı başvurusu ve başvurunun değerlendirilmesi. MADDE 26- (1) Saha onayı başvurusu, Kuruluş tarafından radyoaktif atık tesisinin kurulması ile ilgili faaliyetlere başlamadan önce yapılır. (2) Saha onayı başvuru dosyasında;. a) Yer raporu,. b) Saha parametreleri izleme programı,. yer alır. (3) Başvuru ile sunulan belgeler, yeterlilikleri ve DBL’de yer alan belgelerin gereklerine uygunlukları açısından Kurum tarafından değerlendirilir. Tasarım sürecine ilişkin ilkeler. MADDE 27- (1) Radyoaktif atık tesisleri, işletme ve kaza koşullarında, çalışanların, halkın, çevrenin ve gelecek nesillerin radyasyondan korunmasının sağlanabilmesi amacıyla, güvenli bir şekilde işletilecek, işletmeden çıkarılacak veya kapatılacak şekilde tasarımlanır. (2) Radyoaktif atık tesisleri; depolanacak, işlenecek ya da bertaraf edilecek radyoaktif atıklara ilişkin toplam radyoaktif madde envanteri ve potansiyel radyolojik ve radyolojik olmayan tehlikeler dikkate alınarak tasarımlanır. (3) Radyoaktif atık tesislerini oluşturan yapı, sistem ve bileşenler, tesis ömrü ve bertaraf tesislerinde ayrıca kontrol dönemleri dikkate alınarak, radyoaktif atıkların muhafazasını ve güvenliği riske atabilecek malzeme ve çevre etkileşimlerini önleyecek şekilde tasarımlanır. (4) Radyoaktif atık tesislerini oluşturan yapı, sistem ve bileşenler; bakım, onarım, denetim ve testlerin yapılmasını kolaylaştıracak şekilde tasarımlanır. (5) Radyoaktif atık tesislerini oluşturan yapı, sistem ve bileşenler, fonksiyonlarına ve güvenlik ve sismik açıdan önemlerine göre sınıflandırılarak ilgili mevzuat ve standartlara uygun olarak tasarımlanır. İşletme koşulları sırasında güvenlik açısından önemli yapı, sistem ve bileşenlere bir zarar gelmemesi tasarımda garanti altına alınır. Kazaların önlenmesi ve kaza sonuçlarının hafifletilmesi için güvenlik sistemleri tasarımda yer alır. (6) Radyoaktif atık tesislerinin tasarımında havalandırma, izleme ve filtreleme gibi sistemlere yer verilir. Tasarımda radyolojik, ısıl ve kimyasal etkiler nedeniyle atığın veya bariyerlerin ve diğer yapı, sistem ve bileşenlerin yapısının değişmesine ve bozulmasına karşı önlemler ile zırhlama ve sızdırmazlık gibi önlemler dikkate alınır. Tesisi oluşturan yapı, sistem ve bileşenler, dış olaylar nedeniyle oluşabilecek etkilerin, yangın ve patlama gibi tehlikelerin olasılığını ve etkilerini azaltmak üzere tasarımlanır ve konumlandırılır. (7) Radyoaktif atık olarak kabul edilen kullanılmış yakıtların depolanacağı radyoaktif atık tesislerinin tasarımı, işletme ve kaza durumlarında, kullanılmış yakıtların izlenmesini ve kontrol altında tutulmasını sağlayabilecek sistemleri içerir. Bu tür tesisler, soğutmayı mühendislik tasarımları ve doğal konveksiyon gibi pasif soğutma sistemleri ile sağlayacak şekilde ve soğutmanın yitirilmesi durumunda da depolanan kullanılmış yakıt paketlerinin bütünlüğünü koruyacak şekilde tasarımlanır. (8) Kuruluş, radyoaktif atık tesisinin tasarımının güvenliğini analiz, değerlendirme veya test yoluyla inşaat izni başvurusunda Kuruma gösterir. Bertaraf tesislerinin tasarım sürecine ilişkin özel ilkeler. MADDE 28- (1) Bertaraf tesisleri, radyoaktif atıkların olası radyolojik etkilerinin kapatma sonrası kontrol dönemleri süresince ve ilgili mevzuatta belirlenen seviyelerde tutulmasını sağlayacak şekilde tasarımlanır. (2) Derin bertaraf tesisleri radyonüklitlerin biyosferden uzun dönemli yalıtımının sağlanması amacıyla, yüzeyden birkaç yüz metre veya daha derinde bulunan duraylı jeolojik oluşumların içinde kurulur. Orta derinlikte bertaraf tesisleri yer yüzeyinden otuz ile birkaç yüz metre arasındaki derinliklerde kurulur. Yakın yüzey bertaraf tesisleri yer yüzeyinden itibaren yaklaşık otuz metre derinliğe kadar yerleştirilebilir. Bertaraf tesisinin yer yüzeyinden tam derinliği ve konumu bertaraf edilecek radyoaktif atığın sınıfı, tesisin tasarımı, saha özellikleri ve kapatma sonrası kontrol dönemleri boyunca tesise olabilecek istenmeyen erişim dikkate alınarak belirlenir. (3) Bertaraf tesislerinin tasarımında, radyonüklitlerin hapsedilmesini ve çevreden yalıtılmasını sağlayacak, işletme sırasında ve kapatma sonrasında etkin kalması planlanan çoklu bariyerler yer alır. Bariyerler güvenlik fonksiyonları vasıtasıyla, tesisin kapatma sonrası güvenliğini garanti edecek şekilde, fiziksel ve kimyasal olarak farklı ve birbirlerini tamamlayıcı olarak seçilir ve tasarımlanır. Orta derinlikte ve derin bertaraf tesislerinde yer alan bariyerler bakım ve iyileştirme gerektirmeyecek şekilde seçilir ve tasarımlanır. Bertaraf tesisinin inşasına başlanmadan önce, dolgu ve kapağın tasarım gereklerini yerine getireceği garanti altına alınır. (4) Bertaraf tesisleri, kapatma sonrası dönemde kontrol, bakım ve izleme gibi aktif güvenlik önlemlerine devam edilmesini mümkün olduğunca gerektirmeyecek ve güvenliği sağlamada bariyerler, sahanın işaretlenmesi, saha kullanımının kısıtlanması ve kayıt tutulmasını da içeren pasif güvenlik önlemlerinin yeterli olacağı şekilde tasarımlanır. (5) Bertaraf tesisleri, saha özellikleri de dikkate alınarak, insan, bitki ve hayvanlardan dolayı etkilenme olasılığının az olacağı şekilde, tesisin bütünlüğünü bozabilecek olayların olması durumunda radyonüklitlerin jeosferde ve biyosferde dağılımının geciktirileceği ve radyoaktif atığın yalıtımının sağlanacağı şekilde tasarımlanır. İnşaat sürecine ilişkin ilkeler. MADDE 29- (1) Radyoaktif atık tesisinin, tasarıma uygun bir şekilde inşa edilmesi sağlanır. Bertaraf tesisinin inşası, doğal bariyerlerin güvenlik fonksiyonları korunacak şekilde yapılır. (2) Tasarımda yer alan yapı, sistem ve bileşenler; kanıtlanmış ve kabul görmüş malzeme, teknik yöntem ve prosedürler kullanılarak güvenlik ve sismik sınıflarına uygun kalitede imal ve inşa edilir. (3) Kuruluş, GAR’ı hazırlayanlardan veya tasarımcılardan bağımsız ve Kurum tarafından uygun görülen gerçek veya tüzel kişiye tasarımın güvenlik değerlendirmesini yaptırır. İnşaat iznine ilişkin esaslar. MADDE 30- (1) Radyoaktif atık tesisinin inşaat süreci; güvenlik açısından önemli tesis yapılarının tasarımını, inşasını ve sistemlerin inşaat alanındaki montaj ve test aşamalarını içerir. (2) Kuruluş, bertaraf tesisinde radyoaktif atıkların bertaraf edileceği özel bölümlerin sırayla inşa edilmesinin planlandığı durumlarda, her bölümün inşası tamamlandığında ve bir sonraki bölümün inşasına geçildiğinde Kuruma bildirim yapar. (3) Derin bertaraf tesisinin saha sürecinde kurulan ve tesisin bir parçası olması planlanan yeraltı araştırma laboratuvarına dair bilgiler inşaat izni kapsamında Kuruma sunulan GAR’da yer alır. (4) İnşaat sürecine ilişkin yetkilendirilen Kuruluş;. a) Radyoaktif atık tesisinin inşaat sürecine ait kalite temin dokümanında yer alan tüm faaliyetleri gerçekleştirebilir. b) Radyoaktif atık tesisinin yapılarının inşasını, sistem ve bileşenlerinin montajını ve ilgili testlerini yapabilir. c) Yapı, sistem ve bileşenlerin kabulünü inşaat sürecine ait kalite temin dokümanında yer alan prosedürler uyarınca yapar. ç) Saha ve çevresinde, radyoaktif atık tesisi işletmeye alınmadan en az iki yıl öncesinden çevresel radyolojik izleme programını uygulamaya başlar. Çevresel radyolojik izleme programı kapsamında yürüttüğü faaliyetlere ilişkin, içeriği Kurum tarafından belirlenen çevresel radyolojik izleme raporunu her yıl hazırlar ve Kuruma sunar. İnşaat izni başvurusu ve başvurunun değerlendirilmesi. MADDE 31- (1) İnşaat izni başvuru dosyasında;. a) GAR,. b) İnşaat sürecine ait kalite temin dokümanı,. c) Çevresel radyolojik izleme programı,. ç) İnşaat sürecine ilişkin emniyet planı,. d) 29 uncu maddenin üçüncü fıkrasında belirtilen bağımsız değerlendirme raporu,. e) Nükleer madde bulunduran radyoaktif atık tesislerinde ayrıca nükleer madde sayım ve kontrol sistemini de içeren Tasarım Bilgisi Sualnamesi,. yer alır. (2) Başvuru ile sunulan belgeler yeterlilikleri ve DBL’de yer alan belgelerin gereklerine uygunlukları açısından Kurum tarafından değerlendirilir. İşletmeye alma sürecine ilişkin ilkeler. MADDE 32- (1) Kuruluş, radyoaktif atık tesisi işletilmeye başlanmadan önce, işletmeye alma programı çerçevesinde, yapı, sistem ve bileşenlerin fonksiyonlarının yerine getirildiğini testlerle doğrulayarak, tasarım hedeflerine uygun inşa edildiğini, amacına uygun çalıştığını ve yetersizliklerin belirlenip giderildiğini gösterir. İşletmeye alma programı, tüm işletme prosedürlerinin test edilmesini de içerir. (2) İşletmeye alma testleri yapı, sistem ve bileşenlerin tasarım ve işletme hedeflerine uyumunu ve güvenliğini göstermek üzere yapılır. (3) Kuruluş işletmeye alma öncesinde bir işletme organizasyonu oluşturur. Radyoaktif atık tesisinin işletme organizasyonunda tesis sorumlusu, radyoaktif atık yönetimi sorumlusu, radyasyondan korunma sorumlusu ile radyasyon acil durumları, bakım, test ve onarım, yönetim sistemi konularından sorumlu personel, nükleer madde içeren radyoaktif atık tesislerinde ayrıca nükleer madde sayım ve kontrol personeli bulunur. (4) Kuruluş, işletmeye alma sırasında, radyoaktif atık tesisinin işletme organizasyonunda görev alacak çalışanların gerekli eğitimleri almalarını sağlar. İşletmeye alma iznine ilişkin esaslar. MADDE 33- (1) Radyoaktif atık tesislerinde işletmeye alma süreci güvenlikle ilgili yapı, sistem ve bileşenlere ilişkin testleri içerir. (2) Bertaraf tesislerinde bölümlerin sırayla işletmeye alınması planlanıyorsa, tesisin her bölümünün işletmeye alınması tamamlandıkça ve bir sonraki bölümün işletmeye alınmasına geçildiğinde Kuruluş tarafından Kuruma bildirim yapılır. (3) Kuruluş işletmeye alma izni aldıktan sonra;. a) Güvenlikle ilgili sistemlerin işletmeye alma testlerine başlayabilir. b) İşletmeye alma testlerinde, sadece testlerde kullanmak amacıyla radyoaktif madde kullanabilir. c) İşletmeye alma süreçlerine radyoaktif atık tesisinin işletme organizasyonunda görev alan ilgili personelin katılımını sağlar. (4) Radyoaktif atık tesislerinde emniyete ilişkin koruma sistemi ile nükleer madde içeren radyoaktif atık tesislerinde ayrıca nükleer madde sayım ve kontrol sistemi uygulanmaya başlanmadan önce, radyoaktif maddeler sahaya getirilemez. İşletmeye alma izni başvurusu ve başvurunun değerlendirilmesi. MADDE 34- (1) İşletmeye alma izni başvuru dosyasında;. a) Güncel GAR,. b) İşletmeye alma programı,. c) İşletmeye alma sürecine ait kalite temin dokümanı,. ç) İşletme organizasyonu ve personel eğitimi programı,. d) Radyasyon acil durum planı,. e) Emniyet planı,. f) Yangından korunma programı,. g) Radyasyondan korunma programı,. ğ) Ekipman güvenlik programı,. yer alır. (2) Başvuru ile sunulan belgeler, yeterlilikleri ve DBL’de yer alan belgelerin gereklerine uygunlukları açısından Kurum tarafından değerlendirilir. İşletme sürecine ilişkin ilkeler. MADDE 35- (1) Kuruluş, radyoaktif atık tesisini işletme sınır ve koşulları içerisinde ve DBL’de yer alan belgelere uygun olarak güvenli bir şekilde işletir. (2) Radyoaktif atık tesisinin güvenli işletiminin çerçevesini çizen ve atık kabul kriterlerini de içeren işletme sınır ve koşulları Kuruluş tarafından belirlenir ve Kurumun uygun görüşüne sunulur. Radyoaktif atıklar ve atık paketleri atık kabul kriterlerine uygun olarak tesise kabul edilir. (3) Radyoaktif atık tesisini oluşturan yapı, sistem ve bileşenlerin işletme sırasında işletme sınır ve koşulları ile uyumluluğu izlenir ve tasarım gereklerini yerine getirmeyi sürdürmeleri sağlanır. Bakım, test ve izleme sıklığının belirlenmesinde benzer diğer radyoaktif atık tesislerinin işletme tecrübelerinden faydalanılabilir. (4) Radyoaktif atık tesisinde olabilecek kazalar sırasında uygulanmak üzere ilgili mevzuat uyarınca radyasyon acil durum planı bulundurulur ve bu planın uygulanabilirliğinden emin olmak için düzenli aralıklarla tatbikat yapılır. Plan, kazanılan deneyimler doğrultusunda gözden geçirilir ve güncellenir. (5) Kuruluş, bertaraf tesisini işletirken, kapatma sonrası dönemde tesisin güvenliğini sağlayacak sistemlerin ve bariyerlerin güvenlik fonksiyonlarının korunmasını sağlayacak önlemleri de ayrıca alır. İşletme lisansına ilişkin esaslar. MADDE 36- (1) Radyoaktif atık tesislerinde işletme süreci, tesiste radyoaktif atık yönetiminin başlamasından tesisin işletmeden çıkarılması veya kapatılması için izin verilene kadar olan süreci içerir. (2) Radyoaktif atık işleme ve depolama tesislerinin erken işletmeden çıkarılması ihtimaline karşı, teminatın yeterliliğinin Hesaplar Yönetim Kurulu tarafından Kuruma bildirilmesi işletme lisansı verilmesi için ön koşuldur. (3) Kuruluş işletme lisansı aldıktan sonra;. a) İşletme sınır ve koşulları uyarınca radyoaktif atık tesisini işletmeye ve radyoaktif atıkları tesise kabul etmeye başlayabilir. b) Radyoaktif atık tesisini oluşturan yapı, sistem ve bileşenlerin periyodik güvenlik değerlendirmesini yapar ve sonuçları Kurumun belirlediği içerikte raporlar. Bu güvenlik değerlendirmesi, ayrıca ulusal veya uluslararası güvenlik anlayışındaki değişiklikler nedeniyle Kurumun talebi üzerine de yapılır. Bu kapsamda Kuruluş;. 1) İşletme lisansının verildiği tarihten başlamak üzere, en geç on yılda bir, değerlendirmeye tabi olacak güvenlik konularını Kurumun uygun görüşü ile belirler ve hazırladığı periyodik güvenlik değerlendirme raporunu Kuruma sunar. 2) Kurum tarafından yapılan değerlendirme sonucunda güvenlik açısından iyileştirme gerektiğinin belirlenmesi durumunda, Kurumun da uygun gördüğü tedbirleri önerilen süre içerisinde alır. 3) Sahada birden çok radyoaktif atık tesisinin bulunduğu durumda, ortak sistemlerin periyodik güvenlik değerlendirmesine sahada ilk kurulan tesisin periyodik güvenlik değerlendirme raporunda yer verir. c) İçeriği Kurum tarafından belirlenen işletme raporunu, radyoaktif atık yönetimi raporunu, radyoaktif salım raporunu, çevresel radyolojik izleme raporunu ve kişisel doz ve radyasyon ölçüm raporunu işletme lisansının verildiği tarihten başlamak üzere her yıl hazırlar, Kurumun talebi üzerine Kuruma sunar. (4) Kuruluş, radyoaktif atık olarak tesise teslim edilen radyoaktif maddelerin, radyoaktif atıkların azaltılması ilkesi çerçevesinde yeniden kullanılabileceğini değerlendirmesi durumunda, söz konusu radyoaktif maddelerin radyoaktif atık niteliğinden çıkarılmasına ve yeniden kullanılmasına ilişkin bilgileri Kuruma bildirir. Bu radyoaktif maddeler yalnızca Kurumun uygun görüşü ve ilgili mevzuat hükümleri kapsamında kullanılabilir. İşletme lisansı başvurusu ve başvurunun değerlendirilmesi. MADDE 37- (1) İşletme lisansı başvuru dosyasında;. a) Radyoaktif atık tesisinin kurulduğu halini yansıtan GAR,. b) İşletmeye alma testlerinin sonuçları,. c) İşletmeye alma izni başvurusunda sunulmuş olup güncellenen diğer plan, program ve raporlar,. yer alır. İşletmeye alma testleri sonucunda işletme sınır ve koşullarında değişiklik yapıldıysa Kuruluş tarafından başvuruda belirtilir. (2) Başvuru ile sunulan belgeler yeterlilikleri ve DBL’de yer alan belgelerin gereklerine uygunlukları açısından Kurum tarafından değerlendirilir. İşletmeye alma testlerinin sonuçları değerlendirmede dikkate alınır. Radyoaktif atık tesisinde yapılacak değişiklikler. MADDE 38- (1) Radyoaktif atık tesislerinde, radyoaktif atık işleme yöntemlerindeki değişiklikler, güvenlikle ilgili tesise eklenecek yeni yapılar ve sistemler veya değişiklikler, kapasite arttırımı ve işletme sınır ve koşullarındaki değişiklikler gibi güvenlik ve emniyeti etkileyebilecek değişiklikler Kurumun iznine tabidir. (2) Değişiklik izni başvuru dosyasında, öngörülen değişikliğe ve değişikliğin güvenlik ve emniyet açısından etkilerine ilişkin bir rapor Kuruma sunulur. (3) Sunulan rapor öngörülen değişikliklerin güvenlik ve emniyet üzerindeki etkileri ve DBL’de yer alan belgelerin gereklerine uygunluğu açısından Kurum tarafından değerlendirilir. İşletmeden çıkarma veya kapatma sürecine ilişkin ilkeler. MADDE 39- (1) Radyoaktif atık tesislerinde işletmeden çıkarma ve kapatma süreçleri, tesis tasarımlanırken dikkate alınır. (2) Radyoaktif atık işleme ve depolama tesisleri, sahanın yeniden kullanım koşullarıyla uyumlu hale getirileceğinin gösterilmesi şartıyla işletmeden çıkarılır. Radyoaktif atık işleme ve depolama tesisi işleten Kuruluş tesisi işletmeden çıkarmakla yükümlüdür. Radyoaktif atık işleme ve depolama tesislerinin işletmeden çıkarma sürecinde, işletmeden çıkarma faaliyetlerine yönelik rapor, plan ve programlar oluşturulur ve uygulanır. (3) Bertaraf tesisleri kapatma sonrası kontrol dönemleri boyunca sahada ve çevresinde aktif ve pasif güvenlik önlemlerinin uygulanması şartıyla kapatılır. Bertaraf tesisini işleten Kuruluş tesisi kapatma ile yükümlüdür. Bertaraf tesisinin kapatma sonrası uzun vadede güvenliği, pasif güvenlik önlemleri ile sağlanır. Pasif güvenlik önlemlerinin ihlali durumunda bile ilgili mevzutta belirtilen radyolojik kriterler aşılmaz. Kuruluş tarafından kapatma sonrasında alınacak aktif ve pasif güvenlik önlemleri ile aktif ve pasif kontrol dönemlerine yer verilen rapor, plan ve programlar oluşturulur, uygulanır ve gerektiğinde güncellenir. İşletmeden çıkarma veya kapatma iznine ilişkin esaslar. MADDE 40- (1) Bertaraf tesisleri kapatma iznine, radyoaktif atık işleme ve depolama tesisleri işletmeden çıkarma iznine tabidir. Radyoaktif atık tesisleri, işletmeden çıkarma veya kapatma izninde yer alan koşullar uyarınca ve DBL’de yer alan belgelere uygun olarak işletmeden çıkarılır veya kapatılır. (2) Radyoaktif atık işleme ve depolama tesislerinin işletmeden çıkarılma süreci radyoaktif maddelerin sahadan uzaklaştırılması, radyoaktif kirliliğin giderilmesi, söküm ve sahanın çevreyle uyumlu hale getirilmesine yönelik tüm faaliyetleri içerir. Bertaraf tesislerinin kapatma süreci; tesisin kapatılması, işletme ile ilgili binaların sökümü, radyoaktif kirliliğin giderilmesi, dolgu faaliyetleri, kapatma sonrası izleme gibi tesisi uzun vadede güvenli hale getirecek tüm faaliyetleri içerir. (3) Kuruluş, radyoaktif atık tesisinin işletmeden çıkarılmasına veya kapatılmasına ilişkin kararı alır ve Kuruma bildirir; işletmeden çıkarma veya kapatma faaliyetlerine mümkün olan en kısa sürede başlanmasına ve bu faaliyetlerin tamamlanmasına yönelik planlamaları yapar ve Kuruma işletmeden çıkarma veya kapatma izni başvurusunda bulunur. (4) Kuruluş işletmeden çıkarma veya kapatma kararı verdiği radyoaktif atık tesisinde radyasyondan korunma, güvenlik ve emniyeti sürdürecek ve varsa nükleer güvenceye ilişkin sorumluluklarını yerine getirecek önlemleri alır. (5) Aynı sahada birden fazla radyoaktif atık tesisinin bulunduğu durumda, işletmeden çıkarma veya kapatma faaliyetlerinin işletilmeye devam eden diğer tesislere etkisi ayrıca incelenir ve tesislerin ortak kullanılan yapılarına ilişkin işletmeden çıkarma veya kapatma faaliyetleri son tesis için yapılan başvuru kapsamında ele alınır. (6) İşletmeden çıkarma veya kapatma, inşaat izni aşamasında Kuruma sunulan GAR’ın bir bölümü olarak ele alınır. İşletmeden çıkarmaya veya kapatmaya ilişkin, Kuruma sunulan bilgiler periyodik güvenlik değerlendirmeleri kapsamında güncellenir. (7) İşletmeden çıkarma veya kapatma sürecine ilişkin yetkilendirilen Kuruluş;. a) Radyoaktif atık tesisinin işletmeden çıkarma veya kapatma sürecine ait kalite temin dokümanında yer alan tüm faaliyetleri gerçekleştirebilir. b) Bertaraf tesislerinde, tesisi kapattıktan sonra kontrol dönemleri boyunca sahada ve çevresinde aktif ve pasif güvenlik önlemlerini uygular. Düzenleyici kontrolden çıkarılana kadar, kapatma sonrası aktif kontrol dönemi boyunca, radyolojik çevresel izleme faaliyetlerinin sonuçları ile bakım ve onarım faaliyetlerini, kapatma izninin verildiği tarihten başlamak üzere her yıl Kuruma raporlar. Her türlü olağandışı olayı Kuruma ivedilikle bildirir ve alınması planlanan önlemleri raporlar. c) İçeriği Kurum tarafından belirlenen; radyoaktif atık yönetimi raporunu, radyoaktif salım raporunu, çevresel radyolojik izleme raporunu ve kişisel doz ve radyasyon ölçüm raporunu işletmeden çıkarma veya kapatma izninin verildiği tarihten başlamak üzere her yıl Kuruma sunar. ç) İşleme ve depolama tesislerinde işletmeden çıkarma faaliyetleri sona erdiğinde veya bertaraf tesislerinde kapatma sonrası aktif kontrol döneminin ardından radyoaktif atık tesisinin ve sahanın düzenleyici kontrolden çıkarılmasına ilişkin 42 nci maddede belirtilen çalışmaları yapar. İşletmeden çıkarma veya kapatma izni başvurusu ve başvurunun değerlendirilmesi. MADDE 41- (1) İşletmeden çıkarma veya kapatma izni başvuru dosyasında;. a) İşletmeden çıkarma veya kapatma için hazırlanan GAR,. b) İşletmeden çıkarma veya kapatma sürecine ait kalite temin dokümanı,. c) Radyasyon acil durum planı,. ç) İşletmeden çıkarma veya kapatma sürecine ilişkin emniyet planı,. d) Çevresel radyolojik izleme programı,. e) Radyasyondan korunma programı,. f) Nükleer madde bulunduran radyoaktif atık tesislerinde ayrıca nükleer madde sayım ve kontrol sistemini de içeren Tasarım Bilgisi Sualnamesi,. yer alır. (2) Başvuru ile sunulan belgeler, yeterlilikleri ve DBL’de yer alan belgelerin gereklerine uygunlukları açısından Kurum tarafından değerlendirilir. Düzenleyici kontrolden çıkarılmaya ilişkin ilkeler ve esaslar. MADDE 42- (1) Radyoaktif atık tesislerinin düzenleyici kontrolden çıkarılmasından Kuruluş sorumludur. (2) Bertaraf tesisleri, kapatma sonrası aktif kontrol döneminin ardından ve sahanın yalnızca kısıtlı kullanımı koşuluyla düzenleyici kontrolden çıkarılır. Kapatma sonrası aktif kontrol döneminde bariyerlerin bütünlüğünü izlemek amacıyla izleme ve kontrol çalışmaları yapılır. Düzenleyici kontrolden çıkarılan bertaraf tesislerinin sahaları pasif kontrol dönemi boyunca Kuruluş tarafından işaretlenir ve kısıtlı kullanım koşulları sağlanır, bu koşulların yerine getirildiğini gösteren yıllık raporlar Kuruma sunulur. Kuruluş, ayrıca düzenleyici kontrolden çıkarıldıktan sonra içeriği Kurum, Kuruluş ve ilgili diğer kurum ve kuruluşlarca belirlenecek olan tesisin tarihsel raporunu hazırlar, ilgili kurum ve kuruluşlara iletir. (3) Radyoaktif atık işleme ve depolama tesisleri, sahanın yeniden kullanım koşullarıyla uyumlu olacağı şekilde düzenleyici kontrolden çıkarılır. (4) Radyoaktif atık tesisinin düzenleyici kontrolden çıkarılmasıyla saha da düzenleyici kontrolden çıkarılmış sayılır. (5) Aynı sahada birden fazla radyoaktif atık tesisinin bulunduğu durumda sahanın düzenleyici kontrolden çıkarılması, sahadaki son işletmeden çıkarılan veya kapatılan tesis düzenleyici kontrolden çıkarıldıktan sonra gerçekleşir. Düzenleyici kontrolden çıkarılma başvurusu ve başvurunun değerlendirilmesi. MADDE 43- (1) Kuruluş radyoaktif atık tesisinin düzenleyici kontrolden çıkarılması için gerekli şartların sağlandığını ortaya koyan bir rapor ile Kuruma başvuru yapar. (2) Başvuru ile sunulan rapor yeterliliği ve DBL’de yer alan belgelerin gereklerine uygunluğu açısından Kurum tarafından değerlendirilir. Kurum sahada denetimler ve ölçümler yaparak gerekli şartların sağlandığını kontrol eder. Raporun ve denetim sonuçlarının uygun bulunması durumunda radyoaktif atık tesisi ve saha düzenleyici kontrolden çıkarılır. ALTINCI BÖLÜM. Diğer Hükümler. Yetkilendirilmiş bir faaliyet için başka bir tüzel kişinin yetkilendirilmesi. MADDE 44- (1) Radyoaktif atık işleme ve depolama tesislerinde başka bir tüzel kişinin yetkilendirilmesinin talep edilmesi durumunda;. a) Bir faaliyet için yetkilendirilmiş olan Kuruluş, konuya ilişkin talebini gerekçeleri içeren bir rapor ile Kuruma sunar. Kurumun söz konusu talebi uygun bulması durumunda faaliyete devam edecek olan tüzel kişi, 18 inci maddenin birinci fıkrası ile beşinci fıkrasının (b) bendinde sunulması gereken bilgi ve belgeler ile radyoaktif atık tesisine ilişkin sorumlulukların üstlenilmesi sürecinde güvenlik ve emniyetin sürdürülmesine ve varsa nükleer güvenceye ilişkin sorumlulukların yerine getirilmesine ilişkin önlemleri de içeren bir program ile Kuruma başvurur. b) Kurum, sunulan bilgileri ve programı değerlendirerek yeni yetkilendirme sürecinin başlayacağı aşamayı ve yetkilendirme başvurusu için sunulması gereken belgeleri belirler. c) Kurum yeni yetkilendirme için sunulan belgeleri değerlendirir ve gerek gördüğü takdirde ek bilgi ve belge talep edebilir. Kurum, bilgi ve belgeleri uygun bulması durumunda, başvuran tüzel kişiyi ilgili maddeler uyarınca yetkilendirir. ç) Faaliyete devam edecek Kuruluşun yetkilendirilmesi ile birlikte eski Kuruluşun radyoaktif atık tesisine ilişkin güvenlik, emniyet ve varsa nükleer güvence kapsamındaki yetki ve sorumlulukları faaliyete devam edecek Kuruluş tarafından üstlenilir. Denetim ve yaptırım. MADDE 45- (1) Kuruluşun bu Yönetmelik kapsamındaki faaliyetleri Kurumun denetimine tabidir. Denetime ilişkin hususlarda ilgili yönetmelikte yer alan hükümler uygulanır. (2) İlgili mevzuat veya yetki koşullarına, Kurum kararlarına ve talimatlarına aykırı hareket edildiğinin tespit edilmesi hâlinde idari yaptırım uygulanır. İdari yaptırımlara ilişkin hususlarda ilgili yönetmelikte yer alan hükümler uygulanır. Öngörülmeyen durumlar. MADDE 46- (1) Radyoaktif atık tesislerinin yetkilendirilme süreçlerine ilişkin, bu Yönetmeliğin uygulanmasında öngörülmeyen durumların oluşması halinde, sürecin nasıl ve hangi koşullarla devam edebileceğine, Kurum tarafından karar verilir ve Kuruluşa bildirilir. (2) Radyoaktif atık tesisinin bu Yönetmelikte belirlenen tesis türlerinden farklı olması veya radyoaktif atık tesisinin türüne ilişkin tereddüt oluşması durumunda tesisin tabi olacağı yetkilendirmelere Kurum tarafından karar verilir ve Kuruluşa bildirilir. YEDİNCİ BÖLÜM. Çeşitli ve Son Hükümler. Atıflar. MADDE 47- (1) Mevzuatta, 7/7/2022 tarihli ve 31889 sayılı Resmî Gazete’de yayımlanan Radyoaktif Atık Yönetimi Yönetmeliğinde Değişiklik Yapılmasına Dair Yönetmelik ile yürürlükten kaldırılan maddelere yapılan atıflar, bu Yönetmeliğe yapılmış sayılır. Mevcut yetkilendirmeler. GEÇİCİ MADDE 1- (1) Bu Yönetmeliğin yürürlüğe girdiği tarihten önce radyoaktif atık yönetimine ilişkin yapılmış olan yetkilendirmeler, süresi sona erene kadar geçerlidir. (2) Mevcut yetkilendirme ile radyoaktif atık yönetimi faaliyetini yürüten tüzel kişiler; en geç yetkilendirme süresinin bitiminden önceki altı ay içerisinde, bu Yönetmelik kapsamında Kuruma başvurur, bu kapsamda yetkilendirme yapılana kadar radyoaktif atık yönetimi faaliyetlerine devam eder. Kurum, bu süre zarfında radyoaktif atıkların güvenli yönetimi için ilave yükümlülükler getirebilir. Yürürlük. MADDE 48- (1) Bu Yönetmelik yayımı tarihinde yürürlüğe girer. Yürütme. MADDE 49- (1) Bu Yönetmelik hükümlerini Nükleer Düzenleme Kurumu Başkanı yürütür. "
"SİGORTACILIK VE ÖZEL EMEKLİLİK DÜZENLEME VE DENETLEME. KURUMU İNSAN KAYNAKLARI YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, Sigortacılık ve Özel Emeklilik Düzenleme ve Denetleme Kurumunun insan kaynakları politikası ve planlamasına ilişkin hususlar ile personelin göreve alınmasına, hizmet şartlarına, niteliklerine, atanma ve yetiştirilmelerine, özlük işlerine ve insan kaynaklarıyla ilgili diğer hususlara ilişkin usul ve esasları düzenlemektir. Kapsam. MADDE 2- (1) Bu Yönetmelik, Sigortacılık ve Özel Emeklilik Düzenleme ve Denetleme Kurumunda görev yapan personeli kapsar. Dayanak. MADDE 3- (1) Bu Yönetmelik, 3/6/2007 tarihli ve 5684 sayılı Sigortacılık Kanununun ek 5 inci maddesi ile 47 sayılı Sigortacılık ve Özel Emeklilik Düzenleme ve Denetleme Kurumunun Teşkilat ve Görevleri Hakkında Cumhurbaşkanlığı Kararnamesinin 18 inci maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Başkan: Sigortacılık ve Özel Emeklilik Düzenleme ve Denetleme Kurumu Başkanını,. b) Cumhurbaşkanlığı Kararnamesi: 47 sayılı Sigortacılık ve Özel Emeklilik Düzenleme ve Denetleme Kurumunun Teşkilat ve Görevleri Hakkında Cumhurbaşkanlığı Kararnamesini,. c) Danışman: Kuruma verilen görevlerin gerektirdiği sürekli görev ve hizmetleri yürüten Başkanlık Danışmanlarını,. ç) Kurul: Sigortacılık ve Özel Emeklilik Düzenleme ve Denetleme Kurulunu,. d) Kurum: Sigortacılık ve Özel Emeklilik Düzenleme ve Denetleme Kurumunu,. e) Kurum Personeli: Kurumda görev yapan tüm personeli,. f) Merkezi sınav: 18/3/2002 tarihli ve 2002/3975 sayılı Bakanlar Kurulu Kararı ile yürürlüğe konulan Kamu Görevlerine İlk Defa Atanacaklar İçin Yapılacak Sınavlar Hakkında Genel Yönetmelik uyarınca yapılan Kamu Personel Seçme Sınavını,. g) Meslek personeli: Kurumda görevli sigortacılık uzmanları ve sigortacılık uzman yardımcılarını,. ğ) Uygulama Sınavı: İlgilinin atanacağı kadronun gerektirdiği mesleki becerilerin değerlendirilmesini,. h) Yönetici: Kuruma verilen görevlerin gerektirdiği sürekli görev ve hizmetleri yürüten başkan yardımcıları, daire başkanları, grup başkanları ile 15/10/2020 tarihli ve 3093 sayılı Cumhurbaşkanı Kararı ile yürürlüğe koyulan Sigortacılık ve Özel Emeklilik Düzenleme ve Denetleme Kurumu Teşkilat Yönetmeliğinde yer alan diğer hizmet birimlerinin amirlerini,. ifade eder. İKİNCİ BÖLÜM. İnsan Kaynakları Politikası, Planlama ve Kadrolar. İnsan kaynakları politikası. MADDE 5- (1) İnsan kaynakları politikasının amacı, Kurumun görevlerini etkin ve verimli bir şekilde yerine getirebilmesi için konusunda uzmanlaşmış, nitelikli personelin istihdamını ve yetiştirilmesini sağlamaktır. (2) İnsan kaynakları politikasının belirlenmesinde aşağıdaki esaslar uygulanır:. a) Mesleğini yürütebilecek nitelikte personelin seçimini sağlayan sınav sisteminin geliştirilmesi. b) Personelin, Kurumun amaçları doğrultusunda davranması ve çalışmasını sağlayacak ve Kurumun hizmet kalitesini yükseltecek eğitim programlarının hazırlanması. c) Personele, mesleki bilgi ve yeteneklerini geliştirebilecekleri yurt içi ve yurt dışı çalışma ve eğitim olanaklarının sağlanması. ç) Personelin bilgi ve yeteneklerine uygun görevlerde çalışmasının sağlanması. d) Personelin çalışmasının sonucunu görebileceği, çalışma verimini yükseltici düzenlemeler geliştirilmesi. e) Başarıyı ve yaratıcılığı teşvik eden sistemlerin geliştirilmesi, başarılı olanların olanaklar ölçüsünde ödüllendirilmesi. f) İnsan kaynakları politikasının oluşumunda personelin görüş ve önerilerinin dikkate alınması. g) Aynı Kurum mensubu olma bilincinin oluşturulabilmesi için Kurum çalışanları arasında işbirliği ve dayanışmayı geliştirici ve motivasyonu sağlayıcı uygulamaların yürütülmesi. İnsan kaynakları planlaması. MADDE 6- (1) Kurum insan kaynakları planlaması; Kurumun görevleri doğrultusunda ihtiyaç duyulacak personeli belirlemek amacıyla yıllık olarak yapılır. İnsan kaynakları planı, Kurum görevlerindeki değişmeler, personel istihdamını etkileyecek teknolojik yenilikler, insan kaynağındaki niteliksel gelişmeler ve yasal düzenlemeler dikkate alınmak suretiyle hazırlanır. (2) Bir sonraki yıla ilişkin olarak hazırlanan insan kaynakları planı, Yönetim Hizmetleri Daire Başkanlığı tarafından hazırlanır ve Kurulun onayını müteakip uygulamaya koyulur. (3) Kurum insan kaynakları planlaması aşağıdaki hususları kapsar:. a) İş analizleri. b) Personelin Kurumdaki temel faaliyetlerini, diğer hizmet birimleriyle ilişkilerini ve sahip oldukları yetkileri belirleyen iş analizine dayalı görev tanımları. c) Kurumun birimler itibarıyla norm kadroları. ç) Birimler ve kadrolar itibarıyla personel ihtiyacı. d) Personele verilecek Kurum içi, dışı ve yurt dışı eğitim programları. e) Kurum çalışmalarına yönelik toplantı, seminer ve eğitim programları. Kadroların tespiti. MADDE 7- (1) Kurumda istihdam edilecek personele ilişkin kadro sınıf, unvan, derece ve sayıları Cumhurbaşkanlığı Kararnamesinin (1) sayılı eki Cetvelinde gösterilmiştir. Söz konusu Cetvelde yer alan toplam kadro sayısı geçilmemek ve mevcut kadro unvanları veya 2 sayılı Genel Kadro ve Usulü Hakkında Cumhurbaşkanlığı Kararnamesinin eki cetvellerde yer alan kadro unvanlarıyla sınırlı olmak üzere kadro sınıf, unvan ve derecelerinde değişiklik yapmaya, bu kadroların kullanılmasına ilişkin usul ve esasları belirlemeye ve boş kadroları iptal etmeye Kurul yetkilidir. (2) Kurumda; yönetici, danışman ve meslek personeli unvanlarını haiz olmayan personelin sayısı toplam kadro sayısının yüzde otuzunu geçemez. Yöneticiler, ilgili mevzuattan kaynaklanan görev ve yetkilerin yerine getirilmesi ve kullanılmasında meslek personeli sıfat, hak ve yetkilerine sahiptir. Kadroların dağılımı. MADDE 8- (1) Kurum hizmet birimlerinin personel ihtiyaçları dikkate alınarak, kadroların birimler bazında dağılımını ve personelin görev yerlerini Başkan belirler. İstihdam şekli. MADDE 9- (1) Kurum işlevlerinin yerine getirilebilmesi için, kadrolar dikkate alınarak yeterli sayıda personel istihdam edilir. (2) Kurum hizmetlerinin gerektirdiği asli ve sürekli hizmetler, ilgili mevzuatta düzenlenen hususlar dışında 14/7/1965 tarihli ve 657 sayılı Devlet Memurları Kanununa tabi meslek personeli ve diğer personel eliyle yürütülür. (3) Kurumda, 27/6/1989 tarihli ve 375 sayılı Kanun Hükmünde Kararnamenin ek 6 ncı maddesinde belirtilen usul ve esaslar çerçevesinde sözleşmeli olarak bilişim personeli çalıştırılabilir. (4) Kurumda, 375 sayılı Kanun Hükmünde Kararnamenin ek 25 inci maddesi hükümlerine göre personel görevlendirebilir. (5) Kurumda, 375 sayılı Kanun Hükmünde Kararnamenin ek 26 ncı maddesi uyarınca özel bilgi ve uzmanlık gerektiren geçici mahiyetteki işlerde yerli ve yabancı personel istihdam edilebilir. ÜÇÜNCÜ BÖLÜM. Personelin Seçimi, Atama ve Tebligat. Personelde aranacak genel şartlar. MADDE 10- (1) Kurumda istihdam edilecek personelde, 657 sayılı Kanunda belirtilen genel şartlar aranır. Personelde aranacak özel şartlar. MADDE 11- (1) Kurum kadrolarında istihdam edilecek personelde, 10 uncu maddede belirtilen şartların yanı sıra aşağıdaki özel şartlar aranır:. a) Başkan yardımcısı, daire başkanı ve grup başkanı kadrolarına atanabilmek için; en az dört yıllık yükseköğrenim mezunu olmak ve kamuda ve/veya sosyal güvenlik kurumlarına tabi olmak kaydıyla uluslararası kuruluşlar ile özel sektörde veya serbest olarak en az beş yıl çalışmış olmak. b) Meslek personeli için; 3/7/2021 tarihli ve 31530 sayılı Resmî Gazete’de yayımlanan Sigortacılık ve Özel Emeklilik Düzenleme ve Denetleme Kurumu Meslek Personeli Yönetmeliğinde öngörülen şartları taşımak. c) Danışman olarak atanabilmek için; en az dört yıllık yükseköğrenim mezunu olmak ve 657 sayılı Kanunun 68 inci maddesinin (B) bendinde yer alan şartları taşımak. ç) Müdür, müdür yardımcısı, şef ve basın ve halkla ilişkiler müşaviri kadrolarına atanabilmek için; 22/3/2022 tarihli ve 31786 sayılı Resmî Gazete’de yayımlanan Sigortacılık ve Özel Emeklilik Düzenleme ve Denetleme Kurumu Personeli Görevde Yükselme ve Unvan Değişikliği Yönetmeliğinde belirtilen şartlara sahip olmak. d) Çözümleyici kadrosuna atanabilmek için; en az dört yıllık eğitim veren mühendislik fakülteleri ile istatistik, matematik, fizik veya bilgisayar programlama bölümlerinin herhangi birinden mezun olmak, bilgisayar programlamada ve sistem çözümlemede deneyimli olmak. e) Bilgisayar işletmeni ile veri hazırlama ve kontrol işletmeni kadrolarına atanabilmek için; en az ortaöğretim veya dengi okul mezunu olmak ve Milli Eğitim Bakanlığından, yetkili özel eğitim kurumlarından veya yükseköğretim kurumlarından birinin vermiş olduğu işletmenlik sertifikasına veya bitirdiği okul itibarıyla verilen ders müfredatında bilgisayar ile ilgili ders aldığına dair belgeye sahip olmak ya da kamu kurum ve kuruluşlarınca düzenlenen aynı mahiyetteki kursta başarılı olmak. f) Memur ve sekreter kadrolarına atanabilmek için, en az ortaöğretim veya dengi okul mezunu olmak. g) Şoför kadrosuna atanabilmek için; en az ortaöğretim veya dengi okul mezunu olmak ve en az (B) sınıfı sürücü belgesine sahip olmak, gerektiğinde uygulama sınavında başarılı olmak. ğ) Avukat kadrosuna atanmak için, avukatlık ruhsatına sahip olmak. h) Hemşire kadrosuna atanabilmek için; fakültelerin, yüksekokulların veya sağlık meslek liselerinin hemşirelik bölümlerinden mezun olmak. ı) Programcı kadrosuna atanabilmek için; en az dört yıllık yükseköğrenim mezunu olmak ya da yükseköğretim kurumlarının iki yıllık bilgisayar programcılığı bölümlerinden mezun olmak ve en az iki bilgisayar dilini bildiğini belgelemek. i) Teknisyen kadrosuna atanabilmek için; en az ortaöğretim dengi mesleki veya teknik eğitim öğretim veren okullardan mezun olmak. j) Hizmetli ve dağıtıcı kadrolarına atanabilmek için; en az ortaöğretim veya dengi okul mezunu olmak. (2) Kurumda, çözümleyici, bilgisayar işletmeni, veri hazırlama ve kontrol işletmeni, memur, sekreter, avukat, hemşire, programcı, teknisyen, şoför ve hizmetli kadrolarına ilk defa açıktan yapılacak atamalar için giriş sınavının son başvuru tarihi itibarıyla geçerliliği bulunan merkezi sınavdan, sınav ilanında belirtilen puan türlerinden, yine sınav ilanında belirtilen taban ve üzerinde puan almış olmak şartı aranır. Giriş sınavları. MADDE 12- (1) Kurum, hizmet ihtiyaçlarına göre giriş sınavı açabilir. Meslek personeli, çözümleyici, bilgisayar işletmeni, veri hazırlama ve kontrol işletmeni, memur, sekreter, avukat, hemşire, programcı, teknisyen, şoför ve hizmetli kadrolarına ilk defa açıktan yapılacak atamalar giriş sınavı sonucuna göre yapılır. (2) Meslek personeli için yapılacak giriş sınavlarına ilişkin hususlar, Sigortacılık ve Özel Emeklilik Düzenleme ve Denetleme Kurumu Meslek Personeli Yönetmeliğinde düzenlenir. (3) Meslek personeli dışında kalan ve birinci fıkra kapsamında olan personel için yapılacak giriş sınavları, aşağıdaki şekilde uygulanır:. a) Giriş sınavları; yazılı ve/veya sözlü sınav, gerektiğinde uygulama sınavı ve/veya sözlü sınav şeklinde yapılır. b) Giriş sınavına çağrılacak aday sayısı, merkezi sınavdan en yüksek puanı alan adaydan başlamak üzere; atama yapılacak kadro sayısının yirmi katından, yalnızca sözlü sınav yapılması halinde sözlü sınava çağrılacak aday sayısı giriş sınavı duyurusunda belirtilen kadronun dört katından fazla olamaz. Giriş sınavının yazılı ve sözlü ya da uygulamalı ve sözlü şeklinde yapılması halinde sözlü sınava çağrılacak aday sayısı yazılı sınav/uygulamalı sınav puanı en yüksek adaydan başlamak üzere giriş sınavı duyurusunda belirtilen kadronun dört katından fazla olamaz. Son sıradaki adayın aldığı puanla aynı puana sahip diğer adaylar da giriş sınavına veya sözlü sınava çağrılır. c) Şoför kadroları için yapılacak uygulama sınavına çağrılacak aday sayısı; merkezi sınavdan en yüksek puanı alan adaydan başlamak üzere, ilân edilen kadro sayısının yirmi katından fazla olamaz. Uygulama sınavı; kişisel sürüş becerileri, araç kullanma yeteneği ve şoförlük mesleğine ilişkin protokol bilgilerinin ölçülmesi amacıyla araç başında yapılır. Yapılacak uygulama sınavında en az 70 puan alınması şarttır. ç) Atama yapılacak boş kadroların unvanı ve sayısı, alınacak personelde aranacak genel ve özel şartlar, müracaat yeri ve son müracaat tarihi, merkezi sınav (B) grubu kadrolar için Kurumca belirlenen asgari puan, sınavların yapılacağı yer ve zaman ile sınava ilişkin diğer hususlar, belirlenen başvuru süresinin başlangıcından en az on beş gün önce Resmî Gazete ve Kurumun internet sitesinden duyurulur. d) Giriş sınavları, Yönetim Hizmetleri Dairesi Başkanlığının bağlı olduğu başkan yardımcısının başkanlığında, Başkan tarafından belirlenecek en az beş kişilik bir komisyon tarafından yapılır. e) Giriş yazılı sınavları gerekli görülen hallerde Ölçme, Seçme ve Yerleştirme Merkezi Başkanlığına, Milli Eğitim Bakanlığına veya yükseköğretim kurumlarından birine yaptırılabilir. Yazılı sınavın başka bir kuruma yaptırılması halinde, sınava ilişkin hususlar protokol ile belirlenir. Ayrıca, uygulama sınavı için konusunda uzmanlaşmış kişi veya kuruluşlardan gerekli destek sağlanabilir. f) Sadece yazılı veya sadece sözlü veya sadece uygulamalı sınav yapılması halinde; sınav başarı puanı, adayın merkezi sınav puanının %50’si ve yazılı /sözlü /uygulamalı sınav puanının %50’si dikkate alınmak suretiyle, yazılı ve sözlü sınav yapılması halinde ise; sınav başarı puanı, adayın yazılı puanının %40’ı, merkezi sınav puanının %10’u ve sözlü sınav puanının %50’si dikkate alınmak suretiyle belirlenir. Uygulama sınavı yapılan kadrolar için başarı puanı; merkezi sınav puanının %10’u, uygulama sınav puanının %50’si ve sözlü sınav puanının %40’ı alınmak suretiyle belirlenir. g) Kurum tarafından sınav duyurusu ile ilan edilen asgari sınav başarı puanı üzerinde puan alan adaylar, sınav başarı puanı sıralamasına göre, sınav duyurusunda ilan edilen kadro sayısı itibarıyla asıl liste ve sınav duyurusunda ilan edilen kadro sayısının yarısını geçmemek üzere yedek liste olarak ilan edilir. Yedek listede yer alan adayların hakları ilan tarihini takip eden altı ay için geçerlidir ve daha sonraki sınavlar için müktesep hak veya herhangi bir öncelik teşkil etmez. ğ) Sınav sonuçları açıklanırken; kazanan adayların sınav başarı puanlarının eşitliği durumunda sırasıyla yazılı sınav puanı ve merkezi sınav puanı yüksek olan aday sıralamada üstte yer alır. h) Sınav sonuçlarının ilanına ve başarılı olanlara yapılacak bildirimlere ilişkin hususlar sınav ilanında belirtilir. ı) Giriş sınavlarına ilişkin işlemler, Yönetim Hizmetleri Daire Başkanlığı tarafından yürütülür. Naklen veya yeniden atanacakların seçimi. MADDE 13- (1) Sigortacılık uzmanı unvanını kazandıktan sonra, Kurumdaki görevlerinden çeşitli sebeplerle ayrılanlardan yeniden atanmak isteyenler, Kurumun hizmet ihtiyacı ve atama yapılacak kadronun gerektirdiği nitelikler dikkate alınarak, Başkan tarafından yeniden sigortacılık uzmanlığına atanabilirler. (2) Kamu kurum ve kuruluşlarında personel kanunlarına tabi görev yapmakta olanlar ile daha önce personel kanunlarına tabi görev yapmış olanların Kurum kadrolarına atanmalarında birinci fıkrada yer alan usul ve esaslar uygulanır. Görev talep dilekçesi. MADDE 14- (1) Kuruma naklen veya yeniden atanacaklar, Yönetim Hizmetleri Daire Başkanlığından sağlayacakları görev talep dilekçesini kendi el yazılarıyla doldurur ve imzalarlar. (2) İşe alınmak için gerekli koşullardan herhangi birini taşımadığı halde, görev talep dilekçesinde gerçek dışı beyanda bulunanların atamaları yapılmaz, atamaları yapılmış ise iptal edilir, naklen atanmış olanlar ise kurumlarına iade edilir. Ayrıca haklarında gerekli işlemler başlatılır. İstenecek belgeler. MADDE 15- (1) Kamu hizmetine ilk defa atanma ya da yeniden başlama suretiyle Kurumda görev alacaklardan, atama işlemi yapılmadan önce aşağıdaki belgeler istenir:. a) Türkiye Cumhuriyeti kimlik numarası beyanı. b) Diploma veya mezuniyet belgesinin aslı veya onaylı sureti. c) Son üç ay içinde çekilmiş altı adet renkli vesikalık fotoğraf. ç) Erkek adaylardan, askerlikle ilişkisinin bulunmadığına dair beyan. d) Son altı ay içinde alınmış adli sicil kaydı belgesi. e) Tebliğe esas ikametgah beyanı. f) Görevini devamlı olarak yapmaya engel bir durumu olmadığına dair beyan. g) Mal bildirimi beyannamesi. ğ) Atama yapılacak kadronun özelliğine göre istenilebilecek diğer belgeler. (2) Sınav başvurusu ve/veya atama aşamasında yanlış bilgi ve sahte belge verdiği ya da belgelerde kasten tahrifat, silinti ve kazıntı yaptığı sonradan anlaşılanların atamaları yapılmaz. Bu durumun sonradan ortaya çıkması halinde atamaları iptal edilir ve haklarında gerekli işlemler başlatılır. Anılan kişiler kamu görevlisi ise bu durum, ayrıca çalıştıkları kurumlara da bildirilir. (3) Naklen atanacakların, görev talep dilekçesini Kuruma vermiş olmalarının yanı sıra, görev yapmakta oldukları kurumdan istenen muvafakat ile gerekli görülen diğer bilgi ve belgelerin gönderilmiş olması da gerekir. Atamaya yetkili merci. MADDE 16- (1) Kurum kadrolarına Başkan tarafından atama yapılır. Atamaların tebliği ve göreve başlama. MADDE 17- (1) Kurum kadrolarına;. a) Aynı yerden (mücavir alanlar dahil, belediye ve köy hudutları içerisinden) atananlar, atama emirlerinin kendilerine tebliğ gününü,. b) Başka yerden atananlar, atama emirlerinin kendilerine tebliği gününden itibaren 15 gün içerisinde hareket ederek belli yol süresini,. izleyen iş günü içinde, görevlerine başlamak zorundadırlar. (2) Bu süreler, kanuni izinlerin kullanılması veya geçici bir görevin yapılması sırasında atanan personel için, izin veya geçici görevin bitiminde başlar. (3) Kurum kadrolarına naklen atamalarda, atamanın yapıldığı ve ilgiliye tebliği ile ayrılışının bildirilmesi konusunda, ilgili kurum veya kuruluş ile gerekli yazışma işlemleri Yönetim Hizmetleri Daire Başkanlığı tarafından yapılır. (4) Kendilerine tebligat yapılıp da, belge ile doğrulanabilen zorlayıcı nedenler dışında, belirlenen süreler içinde göreve başlamayanların ve belge ile ispatı mümkün zorlayıcı sebepler nedeniyle göreve başlayamama hali iki ayı aşanların atamaları, kadro derecesi ve unvan itibarıyla atamadaki usule göre iptal edilir. (5) Kurumda görevli personelin görev değişiklikleri ile atama ve nakil emirleri, imzaları alınmak suretiyle kendilerine tebliğ edilir. Görev yerinde emri tebellüğ etmekten kaçınan personel ile ilgili olarak, Yönetim Hizmetleri Daire Başkanlığı tarafından iki imzalı bir tutanak düzenlenir ve bu tutanak tebliğ yerine geçer. Çeşitli nedenlerle görevi başında bulunmayan personele, 11/2/1959 tarihli ve 7201 sayılı Tebligat Kanunu hükümlerine göre tebliğ yapılır. DÖRDÜNCÜ BÖLÜM. Adaylık, Yetiştirme ve Eğitim. Adaylık. MADDE 18- (1) Kamu hizmetine ilk kez Kurumda başlayanlar, aday personel olarak atanırlar. Adaylık süresi bir yıldan az iki yıldan çok olamaz. (2) Adaylığa alınma, adayların yetiştirilmesi ve adaylığa ilişkin diğer hususlarda 657 sayılı Kanun ve ilgili diğer mevzuat hükümleri uygulanır. Eğitim politikası. MADDE 19- (1) Personelin görevleri ile ilgili olarak pratik ve teorik bilgilerinin artırılması, göreve ilişkin beceriler kazandırılması, davranışlarının geliştirilmesi, hizmet içinde yetiştirilmesi ve üst görevlere hazırlanması ile hizmette verimlilik, etkinlik ve toplam kalitenin sağlanması amacıyla Yönetim Hizmetleri Daire Başkanlığı tarafından eğitim politikası belirlenir. (2) Eğitim politikasının belirlenmesinde aşağıdaki ilkeler esas alınır:. a) Eğitim faaliyetlerinin, etkinlik ve verimlilik ilkelerine uygun ve düzenli olarak gerçekleştirilmesi. b) Kurumun görevleri ve ihtiyaçları dikkate alınarak hazırlanacak plan çerçevesinde eğitim faaliyetlerinin yürütülmesi. c) Kurum içi ve Kurum dışında düzenlenen eğitim programlarından yararlanmada her personele eşit ve adil şekilde imkan sağlanması. ç) Eğitim çalışmaları sırasında ve bitiminde değerlendirme yapmak suretiyle beklenen sonuçlara ulaşılıp ulaşılamadığının belirlenmesi. d) Eğitim yerlerinin eğitim şartlarına uygun olmasının sağlanması. Hizmet içi eğitim. MADDE 20- (1) Adaylık süresi içerisinde, personelin temel eğitim ve hazırlayıcı eğitim alması; asli memurluk süresi içinde, personelin görevleri ile ilgili olarak bilgilerinin artırılması, göreve ilişkin beceriler kazandırılması ve üst görevlere hazırlanmasının sağlanması ile Kurum hizmetlerinde verimlilik, etkinlik ve toplam kalitenin sağlanması amacıyla Yönetim Hizmetleri Daire Başkanlığı tarafından hizmet içi eğitim faaliyetleri yürütülür. (2) Her düzeydeki personelin eğitimi amacıyla, hizmet içi eğitim programları düzenlenir. Eğitim ve ihtiyaç türüne göre, Kurumda veya yurt içindeki ya da yurt dışındaki kuruluşlarda, personelin bu programlara katılımına da olanak sağlanır. Hizmet içi eğitim planı. MADDE 21- (1) Personelin, eğitim ihtiyaçlarının giderilmesi amacıyla düzenlenecek hizmet içi eğitim programları, Kurum görevlerindeki değişmeler, yasal düzenlemeler, insan kaynağındaki niteliksel gelişimler ile bütçe imkanları dikkate alınmak suretiyle, yıllık olarak hazırlanan ve yıl içinde güncellenen eğitim planı dahilinde gerçekleştirilir. (2) Bir sonraki yıla ilişkin olarak hazırlanan hizmet içi eğitim planı;. a) Personelin meslekî bilgi ve yeteneklerini geliştirebilecekleri yurt içi ve yurt dışı çalışma ve eğitim olanaklarına ilişkin araştırma sonuçlarını,. b) Eğitim ihtiyaçlarının tespiti hususunda daire başkanlıklarından alınacak görüşler ile Kurum içinde düzenlenecek anket sonuçlarını,. c) İlgili diğer hususları,. kapsayacak şekilde, Yönetim Hizmetleri Daire Başkanlığı koordinasyonunda hazırlanır ve Başkanın onayını müteakip onayda belirlenen takvime göre uygulanır. Yurt içi eğitim. MADDE 22- (1) Personele mesleki bilgilerini geliştirmek amacıyla lisans üstü eğitim de dâhil olmak üzere yurt içi eğitim ve staj imkânları sağlanır. Eğitim, Kurumun görev ve fonksiyonlarının gerektirdiği önceliklere ve ihtiyaçlara göre belirlenir. Yurt dışı eğitim. MADDE 23-  (1) Meslek personeline, 21/1/1974 tarihli ve 7/7756 sayılı Bakanlar Kurulu Kararıyla yürürlüğe konulan Yetiştirilmek Amacıyla Yurt Dışına Gönderilecek Devlet Memurları Hakkında Yönetmelik ve bu Yönetmeliğe uygun olarak Kurul tarafından belirlenecek usul ve esaslar çerçevesinde, mesleki bilgilerini geliştirmek amacıyla lisansüstü eğitim ve işbaşı eğitim de dâhil olmak üzere yurt dışı teorik ve uygulamalı eğitim imkânı sağlanır. BEŞİNCİ BÖLÜM. İlerleme ve Yükselme. Kademe ilerlemesi ve derece yükselmesi. MADDE 24- (1) Kurum personelinin kademe ilerlemesine ve derece yükselmesine ilişkin işlemler, 657 sayılı Kanun hükümleri çerçevesinde yürütülür. Kurum içi yükselme ve unvan değişikliği. MADDE 25- (1) Kurum içi yükselme, personelin hiyerarşi, görev, yetki ve sorumluluk açısından daha üst göreve unvanlar itibarıyla geçmesidir. (2) Kurum içi yükselme suretiyle yapılacak atamalara ilişkin hususlarda, Sigortacılık ve Özel Emeklilik Düzenleme ve Denetleme Kurumu Personeli Görevde Yükselme ve Unvan Değişikliği Yönetmeliği hükümleri esas alınır. (3) Yükselme suretiyle atanacak personelin, atama yapılacak kadro unvanı için öngörülen niteliklere sahip olması şarttır. (4) Meslek personeli olmaya ilişkin haklar görevde yükselme suretiyle kazanılamaz. ALTINCI BÖLÜM. Özlük ve Görevden Uzaklaştırma. Özlük dosyası ve kimlik belgesi. MADDE 26- (1) Kurumda göreve başlayan her personelin Türkiye Cumhuriyeti kimlik numarası esas alınarak personel bilgi sistemine kaydı yapılır ve her personel için bir özlük dosyası tutulur. Özlük dosyasına, personelin mesleki bilgileri, mal bildirimleri, varsa inceleme, soruşturma, denetim raporları, disiplin cezaları ile ödül ve başarı belgesi verilmesine ilişkin bilgi ve belgeler konulur. (2) Kurum personeline asgari olarak unvan, sicil, Türkiye Cumhuriyeti kimlik numarası bilgilerini içerir fotoğraflı ve onaylı bir kimlik belgesi Yönetim Hizmetleri Daire Başkanlığı tarafından verilir. Görev ve unvan değişikliklerinde kimlik belgesi yenilenir. Kimlik belgesi üzerinde silinti ve kazıntı yapılmaz. Kimlik belgelerini kaybedenler bu hususu derhal Yönetim Hizmetleri Daire Başkanlığına bildirmek zorundadırlar. Kurumdan ayrılanların kimlik belgeleri iptal edilir. Personelin kurumla ilişiğinin kesilmesi. MADDE 27- (1) Personelin; görevden çekilmesi ya da çekilmiş sayılması, emekliliği, adaylık döneminde başarısızlığı, görevini yapmasına engel teşkil edeceğine dair sağlık kurulu raporunun bulunması, başka bir kuruma nakli, memuriyete engel olabilecek mahkumiyeti, işe alınma şartlarından herhangi birini taşımadığının sonradan anlaşılması ya da görevi sırasında bu şartlardan herhangi birini kaybetmesi ve ölümü durumlarında Kurumla ilişiği kesilir. Görevden uzaklaştırma. MADDE 28- (1) Kurum hizmetlerinin gerektirdiği hallerde görevi başında kalmasında sakınca görülen veya haklarında mahkemelerce cezai kovuşturma yapılan Kurum personelini görevden uzaklaştırmaya Başkan yetkilidir. İhtiyati bir tedbir olarak görevden uzaklaştırılan Kurum personelinin hakları, tedbirin kaldırılması, tekrar göreve başlatılması ve süreleri hakkında 657 sayılı Kanun hükümleri uygulanır. YEDİNCİ BÖLÜM. Çeşitli ve Son Hükümler. Hüküm bulunmayan haller. MADDE 29- (1) Bu Yönetmelikte hüküm bulunmayan hallerde, 657 sayılı Kanun, 5684 sayılı Kanun, Cumhurbaşkanlığı Kararnamesi ve ilgili diğer mevzuat hükümleri uygulanır. Yürürlük. MADDE 30- (1) Bu Yönetmelik yayımı tarihinde yürürlüğe girer. Yürütme. MADDE 31- (1) Bu Yönetmelik hükümlerini Sigortacılık ve Özel Emeklilik Düzenleme ve Denetleme Kurumu Başkanı yürütür. "
"TEHLİKELİ MADDE GÜVENLİK DANIŞMANLIĞI VE TEHLİKELİ. MAL TAŞIMACILIĞI SÜRÜCÜ EĞİTİMİ YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, tehlikeli madde taşımacılığı faaliyetlerinin; insan sağlığına, diğer canlı varlıklara ve çevreye zarar vermeden güvenli, emniyetli ve düzenli bir şekilde yürütülmesi amacıyla, bu faaliyette yer alacak tehlikeli madde güvenlik danışmanlarının ve tehlikeli madde taşıyan araç sürücülerinin eğitimleri, sınavları, belgelendirilmelerine ilişkin usul ve esaslar ile bunlara eğitim verecek eğitim kuruluşları ve eğiticilerin yetkilendirilmeleri, yükümlülükleri, denetimleri ile idari yaptırımlara ilişkin usul ve esasları belirlemektir. Kapsam. MADDE 2- (1) Bu Yönetmelik, tehlikeli madde güvenlik danışmanlarına ve karayoluyla tehlikeli madde taşıyan araç sürücülerine yönelik eğitim veren kuruluşları, bu kuruluşlarda görev alan eğiticiler ile bu kapsamdaki eğitim ve sınavları, belgelendirilmeleri, denetimleri ve idari yaptırımları kapsar. Dayanak. MADDE 3- (1) Bu Yönetmelik, 30/11/2005 tarihli ve 5434 sayılı Kanun ile katılmamızın uygun bulunduğu Tehlikeli Malların Karayolu ile Uluslararası Taşımacılığına İlişkin Anlaşmaya (ADR), 21/3/1985 tarihli ve 3172 sayılı Kanunla onaylanması uygun bulunan Uluslararası Demiryolu Taşımalarına İlişkin Sözleşmenin (COTIF) C ana eki olan Tehlikeli Eşyanın Demiryolu ile Uluslararası Taşımasına İlişkin Yönetmeliğe (RID), 10/7/2003 tarihli ve 4925 sayılı Karayolu Taşıma Kanununa, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 477 nci ve 497 nci maddelerine, 26/9/2011 tarihli ve 655 sayılı Ulaştırma ve Altyapı Alanına İlişkin Bazı Düzenlemeler Hakkında Kanun Hükmünde Kararnamenin 28 inci maddesine dayanılarak hazırlanmıştır. Tanımlar ve kısaltmalar. MADDE 4- (1) Bu Yönetmelikte geçen;. a) ADR: Tehlikeli Malların Karayolu ile Uluslararası Taşımacılığına İlişkin Anlaşmayı,. b) Bakanlık: Ulaştırma ve Altyapı Bakanlığını,. c) Bölge Müdürlüğü: Ulaştırma ve Altyapı Bakanlığı bölge müdürlüklerini,. ç) Eğitim kuruluşu: İdare tarafından eğitim vermek üzere yetkilendirilmiş gerçek ve tüzel kişileri,. d) Eğitim merkezi: İdare tarafından yetkilendirilen eğitim kuruluşlarının eğitim düzenlediği yeri,. e) Geçici durdurma: Bu Yönetmelikle belirlenen şartların geçici olarak kaybedilmesi nedeniyle, kişi adına düzenlenmiş tehlikeli mal taşımacılığı sürücü eğitimi sertikasının (SRC-5) kullanımının geçici süreyle engellenmesini,. f) IMDG Kod: Denizyoluyla Taşınan Tehlikeli Yüklere İlişkin Uluslararası Kodu,. g) İdare: Ulaştırma Hizmetleri Düzenleme Genel Müdürlüğünü,. ğ) İtiraz Komisyonu: TMGD ve SRC-5 sınavları sonucu adayların yapmış olduğu itirazları değerlendirmek üzere İdare tarafından oluşturulan komisyonu,. h) Mesleki Saygınlık: Bu Yönetmelik kapsamında faaliyette bulunacak sürücü, tehlikeli madde güvenlik danışmanı, eğitici ile gerçek kişilerin ve/veya tüzel kişiliklerdeki sahip, ortak, yönetici ve sorumlu kişilerin;. 1) Devletin güvenliğine karşı suçlar, anayasal düzene ve bu düzenin işleyişine karşı suçlar, zimmet, irtikap, rüşvet, hırsızlık, dolandırıcılık, sahtecilik, güveni kötüye kullanma, hileli iflas, ihaleye fesat karıştırma, edimin ifasına fesat karıştırma, suçtan kaynaklanan mal varlığı değerlerini aklama, terörizmin finansmanı veya kaçakçılık suçlarından mahkum olmaması,. 2) 26/9/2004 tarihli ve 5237 sayılı Türk Ceza Kanununun 81 inci, 102 nci, 103 üncü, 104 üncü, 105 inci, 109 uncu, 179 uncu maddesinin üçüncü fıkrası, 188 inci, 190 ıncı, 191 inci, 226 ncı ve 227 nci maddelerindeki suçlardan hüküm giymemiş olması veya devam etmekte olan bir kovuşturması bulunmaması ya da kovuşturması uzlaşmayla neticelenmemiş olması,. 3) Terör örgütlerine veya Milli Güvenlik Kurulunca Devletin milli güvenliğine karşı faaliyette bulunduğuna karar verilen yapı, oluşum veya gruplara üyeliği, mensubiyeti, iltisakı veya irtibatı bulunmaması,. şartlarına sahip olmayı,. ı) RID: Uluslararası Demiryolu Taşımalarına İlişkin Sözleşmenin (COTIF) C ana eki olan Tehlikeli Eşyanın Demiryolu ile Uluslararası Taşımasına İlişkin Yönetmeliği,. i) Sınav Komisyonu: TMGD ve SRC-5 sınavlarına ilişkin sınav sorularını hazırlamak üzere İdarece oluşturulan komisyonu,. j) SRC-5 Sınavı: Tehlikeli Mal Taşımacılığı Sürücü Eğitim Sertifikası almak için sürücülere İdare tarafından yapılan/yaptırılan sınavı,. k) SRC-5 Eğitici Belgesi: Eğitim merkezlerinde tehlikeli mal taşıyan araç sürücülerine SRC-5 Eğitimi verecek kişilere İdare tarafından düzenlenen belgeyi,. l) Tehlikeli madde: ADR/RID/IMDG Kod kapsamındaki maddeleri,. m) Tehlikeli Madde Güvenlik Danışmanı (TMGD): Bakanlık tarafından Tehlikeli Madde Güvenlik Danışmanı Sertifikası düzenlenerek yetkilendirilen gerçek kişiyi,. n) Tehlikeli Madde Güvenlik Danışmanı Eğiticisi (TMGDE): Tehlikeli madde güvenlik danışmanlığı eğitimi vermek üzere İdare tarafından yetkilendirilen kişiyi,. o) Tehlikeli Madde Güvenlik Danışmanı Eğitici Belgesi (TMGDEB): TMGD eğitimi vermek üzere İdare tarafından yetkilendirilen eğiticilere düzenlenen belgeyi,. ö) Tehlikeli Madde Güvenlik Danışmanı Eğitim Kuruluşu Yetki Belgesi (TMGDEKYB): TMGD eğitimi vermek amacıyla İdare tarafından yetkilendirilen eğitim kuruluşlarına düzenlenen belgeyi,. p) Tehlikeli Madde Güvenlik Danışmanı Sertifikası (TMGDS): İdare tarafından yetkilendirilen eğitim merkezlerinde TMGD eğitimini alarak Bakanlıkça yapılan sınavda başarılı olmuş kişilere düzenlenen sertifikayı,. r) Tehlikeli Madde Güvenlik Danışmanı Sınavı: Tehlikeli Madde Güvenlik Danışmanı Sertifikası alacaklara Bakanlık tarafından yapılan/yaptırılan sınavı,. s) Tehlikeli Madde Taşımacılığı Eğitim Kuruluşu Yetki Belgesi (TMTEKYB): Tehlikeli madde taşıyan araç sürücülerine eğitim vermek üzere faaliyette bulunacak gerçek ve tüzel kişilere Bakanlıkça düzenlenen yetki belgesini,. ş) Tehlikeli Mal Taşımacılığı Sürücü Eğitim Sertifikası (SRC-5 Belgesi): Tehlikeli mal taşıyan araçları kullanan sürücülerin alması gereken sertifikayı,. t) U-Net Otomasyon Sistemi: Bakanlık otomasyon sistemini,. u) Yedek Eğitici: Eğitim kuruluşlarınca düzenlenen eğitim programlarında e-Devlet Sistemi üzerinden ihtiyaten İdareye bildirilen eğiticiyi,. ifade eder. (2) Bu Yönetmelikte yer alan ancak birinci fıkrada tanımlanmayan ifadeler için ADR/RID/IMDG ve mevzuatta belirtilen tanımlar esas alınır. İKİNCİ BÖLÜM. Yetki Belgeleri, Eğitim Merkezi ve Müfredat. Yetki belgesi alma zorunluluğu. MADDE 5- (1) Tehlikeli madde güvenlik danışmanlığı eğitimi ve/veya tehlikeli mal taşımacılığı sürücü eğitimi verecek gerçek veya tüzel kişilerin İdareden TMGDEKYB ve/veya TMTEKYB almaları zorunludur. Eğitim merkezlerinin nitelikleri. MADDE 6- (1) TMGDEKYB ve/veya TMTEKYB almak isteyen gerçek veya tüzel kişilere ait eğitim merkezlerinin aşağıdaki fiziki şart, ekipman ve donanımlara sahip olmaları zorunludur:. a) En az 15 m2 alana sahip asgari 2 derslik. b) En az 10 m2 alana sahip öğretmen/yönetici odası. c) En az 8 m2 büyüklükte bir büro hizmetleri odası. ç) Bay/bayan tuvaletleri ve lavabo. d) Kursiyerlerin kullanımına açık, güncel olmak üzere en az 3 takım Türkçeye tercüme edilmiş uluslararası anlaşmalar ile tehlikeli madde taşımacılığı konusunda yayımlanmış kanun, yönetmelik, tebliğ, yönerge ve genelgelerin de bulundurulduğu kitaplık. e) İkram alanı. f) Eğitim verilecek sınıfta iklimlendirilmiş (klima) ortam. g) Uyarı, bilgi ve duyuru panosu. ğ) Eğitimin düzenleneceği sınıfta çalışır halde projeksiyon veya akıllı ekran teknolojisine sahip cihaz. h) Her eğitim döneminde kursiyerlere verilmek üzere; TMGD eğitimleri için güncel olan birer takım ilgili sözleşme, anlaşma ve kodlar ile SRC-5 eğitimleri için mevzuat ve uluslararası mevzuata uygun hazırlanmış ders kitabı. ı) Araç tanımlama için turuncu renkli plaka, tehlike ikaz levhası ve ambalajlar için tehlike ikaz etiketleri. i) Trafik işaret levhaları panosu, tehlikeli madde taşımasıyla ilgili görsel duvar resimleri ve benzeri ekipmanları. j) En az 10 adet farklı çeşitte tehlikeli madde ambalaj örnekleri. k) Uluslararası anlaşma ve sözleşmeye uygun kişisel korunma teçhizatı. l) EN 12195-1/TS EN 12195-1:2010 standardına uygun olarak yükleme emniyetini sağlamada kullanılan germe kayışı, zincir, takoz, euro palet, sürtünmeyi artırıcı lastik veya benzeri malzemeden yapılmış ped vb. teçhizat ve ekipmanları. m) TMGD eğitimleri için sınıflarda her kursiyer için minimum 50x100 cm ebadında masa ve sandalye. Bu Yönetmeliğin yayımlanmasından önce yetki almış olan eğitim merkezlerinde bu şart aranmaz. (2) Denizyolu ve demiryolu TMGD eğitimlerine yönelik ilave eğitim ekipman ve materyal İdare tarafından belirlenebilir. (3) TMTEKYB sahibi eğitim kuruluşları ayrıca, aşağıda belirtilen hususları sağlamak zorundadır:. a) Yola çıkış kontrolü, yük güvenliği, hareket kontrolü, kaza bildirimi ve beklenmeyen durumlarda alınacak önlemler ve yangın konularında uygulamalı ders yapılacak en az 500 (beşyüz) m2’lik bir açık alanın kullanım hakkına sahip olmak. b) Uygulamalı eğitim aracı olarak; araç üzerinde yükleme güvenliği ve hareket kontrolü uygulamasını yapmaya elverişli bir adet en az 3,5 ton yük taşıma kapasiteli ADR teçhizatlı kapalı veya örtülü kasalı araç, tank eğitimi verilecek ise ADR Uygunluk Belgesine sahip veya ADR tip onaylı tanker veya çekici ile römork/yarı römorka sahip olmak veya kiralamış olmak. c) Uygulamalı eğitim teçhizatı olarak; yangın tavası, gaz tüpü tertibatı veya çelik bidon içinde sıvı yakıt, su bidonu, CO2 veya ABC tozlu 6 kg’lık TSE belgeli/onaylı yangın tüpü, tutuşturma çakmağı ve çubuğu bulundurmak. (4) Eğitim merkezlerinin hizmetin gerektirdiği şekilde donatılması zorunludur. (5) Sınıf kontenjanları, dersliklerde öğrenci başına TMGDEKYB için en az 2 m2, TMTEKYB için en az 1,5 m2 olacak şekilde belirlenir ve eğitim kuruluşunun sınıf kontenjanları bu şarta göre U-Net Otomasyon Sistemi üzerinden sınırlandırılır. Yetki belgesi almak için gerekli belgeler ve başvuru şartları. MADDE 7- (1) Bu Yönetmelik kapsamında verilecek yetki belgelerinin sayıları ve bu sayılara ilişkin usul ve esaslar Bakanlıkça yapılacak bir düzenleme ile belirlenir. (2) Yetki belgesi almak isteyen gerçek veya tüzel kişiler aşağıdaki belgelerle İdareye başvurur:. a) Vergi numarasının belirtildiği başvuru dilekçesi. b) Ticaret Sicil Gazetesi/Esnaf Sicil Gazetesi fotokopisi. c) Oda Sicil Kayıt Belgesi/Tasdiknamesi. ç) Eğitim merkezi ile teçhizat ve eğitim materyallerine ait fotoğraflar. d) Eğitim merkezine ait, yetkili otoriteden alınmış yangın önleme ve söndürme yeterliliğine ilişkin rapor. e) Eğitim merkezine ait kira sözleşmesi ve/veya tapu fotokopisi. f) En az ön lisans mezunu olma şartına sahip eğitimden sorumlu yöneticiye ait SGK işe giriş bildirgesi ve sözleşme fotokopisi ile mezuniyet belgesi fotokopisi. g) Temsile yetkili kişinin sicil tasdiknamesi. ğ) Yönetim Kurulu Başkanı ve üyeleri ile temsil ve ilzama yetkili olanların adli sicil kaydı belgesi. (3) TMTEKYB alacak eğitim kuruluşları bu maddede sayılan belgelere ilave olarak;. a) SRC-5 uygulamalı eğitiminde kullanılacak araçlara ait araç trafik ruhsat fotokopisi, çeşitli pozisyonlardan çekilmiş araç resimleri ile tanker eğitimi verilecekse araca ait ADR uygunluk belgesini,. b) SRC-5 uygulamalı eğitiminde kullanılacak araçlar kiralamak suretiyle temin edilecekse; taşıt sahibi ile yapılan en az 5 (beş) yıl süreli kira sözleşmesi veya muvafakatnameyi,. c) SRC-5 uygulamalı eğitim alanına ait kira sözleşmesi ve/veya tapu fotokopisi ile alana ait resimleri,. ekler. (4) Eğitim merkezi adına Bakanlığa ibraz edilen her türlü sözleşme veya yazışmalar temsile yetkili kişilerce imzalanır. (5) 11/2/1959 tarihli ve 7201 sayılı Tebligat Kanununun 7/a maddesi ve 6/12/2018 tarihli ve 30617 sayılı Resmî Gazete’de yayımlanan Elektronik Tebligat Yönetmeliği uyarınca yapılan elektronik tebligat işlemlerinin yürütüldüğü Ulusal Elektronik Tebligat Sistemi adresinin bulunması zorunludur. (6) Elektronik Tebligat Yönetmeliğine göre verilmiş, elektronik iletilerin, gönderimi ve teslimatı da dâhil olmak üzere kullanımına ilişkin olarak delil sağlayan, elektronik postanın nitelikli şekli olan Kayıtlı Elektronik Posta (KEP) adresinin bulunması zorunludur. (7) Yetki Belgesi talebinde bulunan üniversite veya sektör kuruluşları ile özel kanunlarla kurulmuş birlik ve odalar için bu maddenin ikinci fıkrasının (b) ve (c) bentleri aranmaz. Ancak eğitim merkezi açılmasına dair yönetim kurulu kararının aslının veya noter tasdikli suretinin ibrazı zorunludur. (8) Yetkili eğitim merkezlerinde, yetki belgesi sahipleri dışında, başka gerçek veya tüzel kişiler faaliyette bulunamaz. (9) Yönetim Kurulu Başkanı ve üyeleri ile temsil ve ilzama yetkililerden, gerçek kişi ise sahip ve/veya temsil ve ilzama yetkili yöneticiler, anonim şirket statüsündeki tüzel kişiliklerde ise, yönetim kurulu başkan ve üyeleri, genel müdür ve temsil ve ilzama yetkili yöneticiler, diğer şirket statüsündeki tüzel kişiliklerde ise, tüm ortaklar ve bu tüzel kişiliği temsil ve ilzama yetkili yöneticiler, 5237 sayılı Kanunun 53 üncü maddesinde belirtilen süreler geçmiş ve affa uğramış olsa bile; 4 üncü maddenin birinci fıkrasının (h) bendinde belirtilen mesleki saygınlığa sahip olmalıdır. Yetki belgesi düzenlenmesi ve süresi. MADDE 8- (1) Yetki belgesi almak üzere başvuru yapan gerçek veya tüzel kişilerin talepleri, 7 nci maddenin ikinci fıkrasında belirlenen belgeler ile İdarece veya ilgili bölge müdürlüğünce mahallinde yapılacak denetimler sonucu hazırlanan tespit raporuyla birlikte değerlendirilerek sonuçlandırılır. (2) İdarece başvurunun mevzuata uygun olduğunun tespit edilmesi halinde, talep sahibi gerçek veya tüzel kişiler adına U-Net Otomasyon Sistemi üzerinden belge ücreti oluşturulur ve ilgiliye bildirilir. (3) Belge ücretinin ödenmesini müteakip, İdare tarafından gerçek veya tüzel kişiler adına turkiye.gov.tr sistemi üzerinden belge ücretinin yatırıldığı tarihten geçerli olmak üzere yetki belgesi düzenlenir. Düzenlenen yetki belgesinin süresi 5 yıldır. (4) İdare tarafından uygun bulunmayan başvurular, gerekçesi ile birlikte başvuru sahibine iade edilir. (5) Yetki belgesi sahibi eğitim kuruluşlarının şube açmalarına izin verilmez. (6) İllere göre belirlenen eğitim merkezi sayısı 3 ve daha az olan illerde; daha önce aynı ilde yetki belgesi almış olan gerçek ve tüzel kişiliklerde pay sahibi olanların kendisi, annesi, babası, eşi, çocukları veya kardeşleri adına yetki belgesi düzenlenmez. Yetki belgesi alındıktan sonra bu durumun tespiti halinde bu kişiler adına düzenlenmiş olan yetki belgesi iptal edilir ve belge ücreti iade edilmez. (7) İllere göre belirlenen eğitim merkezi sayısı 3 ve daha az olan illerde; daha önce aynı ilde yetki belgesi almış olan gerçek veya tüzel kişilerin başka bir tüzel kişilikte pay sahibi olduğunun tespiti halinde yetki belgesi verilmez. Yetki belgesi alındıktan sonra tüzel kişilikte hisse devri yapılarak pay sahibi olunduğunun tespiti halinde ise devralınmış olan yetki belgesi iptal edilir ve belge ücreti iade edilmez. (8) Yetki belgesi sahibi gerçek veya tüzel kişiliklerin; Yönetim Kurulu Başkanı ve üyeleri ile temsil/ilzama yetkililerinden, gerçek kişi ise sahip ve/veya temsil/ilzama yetkili yöneticilerinden, anonim şirket statüsündeki tüzel kişiliklerde ise, yönetim kurulu başkanı ve üyeleri, genel müdür ve temsil/ilzama yetkili yöneticilerinden, diğer şirket statüsündeki tüzel kişiliklerde ise, tüm ortaklar ve bu tüzel kişiliği temsil/ilzama yetkili yöneticilerden herhangi birisinin, 5237 sayılı Kanunun 53 üncü maddesinde belirtilen süreler geçmiş ve affa uğramış olsa bile, 4 üncü maddenin birinci fıkrasının (h) bendinde belirtilen fiillerden dolayı mesleki saygınlığını kaybetmesi halinde, eğitim kuruluşunun yetki belgesi iptal edilir. Yetki belgesinin yenilenmesi ve adres değişikliği. MADDE 9- (1) Eğitim kuruluşu, yetki belgesinin yenilenmesi için, belgenin son geçerlilik tarihinin 60 gün öncesinden itibaren 7 nci maddenin ikinci fıkrasındaki başvuru belgeleri ile İdareye yazılı olarak müracaat eder. (2) 8 inci maddenin birinci fıkrasına göre hazırlanan tespit raporu ve bu maddenin birinci fıkrasında belirtilen belgelerin incelenmesi neticesinde, durumları uygun olanların yetki belgeleri, belge yenileme ücreti alınarak eski belgelerinin son geçerlilik tarihinden itibaren 5 yıl süreyle yenilenir. (3) Belge süresi içerisinde yapılan başvuruların idarece incelenmesi neticesinde, varsa bu Yönetmelik kapsamında tespit edilen eksiklikler eğitim kuruluşuna bildirilir. Bu eksiklikleri tamamlamak üzere eğitim kuruluşlarına yetki belgesi son geçerlilik tarihinden itibaren 60 gün süre verilir. Bu süre içerisinde eksiklikleri tamamlanmayan eğitim kuruluşları ilk belge alma şartlarına tabidir. (4) Geçerlilik tarihinden sonra yetki belgesi yenileme işlemleri devam eden eğitim kuruluşları yetki belgesi yenileme işlemleri tamamlanıncaya kadar eğitim düzenleyemezler. (5) Yetki belgesinin süresi dolduktan sonra başvuru yapanlar, ilk belge alma şartlarına tabidir. (6) Adres değişikliği talebinde bulunacak eğitim kuruluşları;. a) Başvuru dilekçesi,. b) Adres değişikliğini gösterir Ticaret Sicil Gazetesi/Esnaf Sicil Gazetesi fotokopisi,. c) Oda Sicil Kayıt Belgesi/Tasdiknamesi,. ç) Eğitim merkezine ait kira sözleşmesi, tapu belgesi fotokopisi,. d) Eğitim merkezi için yetkili otoriteden alınmış yangın önleme-söndürme yeterliliğine ilişkin rapor,. e) Eğitim merkezi ile teçhizat ve eğitim materyallerine ait fotoğraflar,. ile birlikte İdareye başvuru yapar. (7) Adres değişikliği talebi, 8 inci maddenin birinci fıkrasına göre hazırlanan tespit raporu ve altıncı fıkrada belirtilen belgelerin incelenmesi neticesinde, uygun görülen kuruluşların yetki belgeleri belge ücreti alınmadan eski yetki belgesi süresi kadar yeni adrese göre düzenlenir. (8) Yetki Belgesi sahipleri, adres değişikliği işlemleri tamamlanmadan eğitim düzenleyemez. Yetki belgesi devri. MADDE 10- (1) Yetki belgesi, adına düzenlenenler dışında kullanılamaz ve devredilemez. Ancak, yetki belgesine sahip tüzel kişilikler pay sahipliği satışı, bağışlama, miras, birleşme veya muadili bir işlemle devredilebilir. Buna göre;. a) Gerçek kişiler adına düzenlenmiş olan yetki belgesi, yetki belgesi sahibinin tam hisseli olduğu ticaret siciline tescil edilmiş bir tüzel kişilik adına düzenlenebilir. b) Devir veya değişiklik işlemlerinin tamamlandığı tarihten itibaren 45 gün içerisinde bu durum İdareye bildirilir. (2) Yetki belgesi sahibi gerçek kişinin ölümü halinde:. a) Hak sahipleri veya onlar adına yetkili olanlar bu durumu 90 gün içerisinde İdareye bildirir. b) Mirasçılar eğitim faaliyetlerini devam ettirmek isterlerse ölüm tarihinden itibaren bir yıllık süre içerisinde bu Yönetmelikte belirtilen şartları sağlar ve şartları sağladığına dair İdareyi bilgilendirir. Aksi halde yetki belgeleri iptal edilir. c) Yetki belgesi, diğer mirasçılardan muvafakat alınması kaydıyla gerçek kişi veya kanuni mirasçıların birlikte kuracağı tüzel kişilik adına ücret alınmaksızın devredilebilir. (3) Tek ortaklı tüzel kişiliklerde veya gerçek kişilerin ölümü halinde, ölüm tarihinden önce açılan ve tamamlanmamış dönemler haricinde, hak sahipleri tarafından devir veya değişiklik işlemleri tamamlanmadan eğitim düzenlenemez. Aksi halde, yetki belgeleri iptal edilir. Yetki belgesi sahiplerinin yükümlülükleri. MADDE 11- (1) Yetki belgesi sahipleri;. a) TMGD eğitimi için başvuran kursiyerlerden, 13 üncü maddenin birinci fıkrasının (a) ve (b) bentlerinde istenen şartlara ilişkin belgeleri kontrol etmekle, İdarenin oluşturduğu elektronik ortama aktarmakla ve bu belgeleri arşivlemekle,. b) Eğitim kuruluşlarındaki kursiyer devam çizelgelerini, eğitim dönemi içerisinde öğleden önce ve öğleden sonra olmak üzere günde iki defa kursiyerlere imzalatmakla ve kursiyerlerin devam durumlarını e-Devlet Sistemi üzerinden İdareye bildirmekle,. c) Kursiyerlerce imzalanan yoklama çizelgelerinin eğitici tarafından ad ve soyadı yazılarak imzalanmasını sağlamakla,. ç) Kursiyerlere ait bütün bilgi ve belgeleri en az 3 yıl süreyle saklamakla,. d) Gerekli ve yeterli eğitim araç ve gereçlerini temin etmek ve faal durumda bulundurmakla,. e) Eğitimin düzenli ve disiplinli bir şekilde yürütülmesini ve sonuçlandırılmasını sağlamakla,. f) Eğitime ilişkin yazılı ve görsel malzemeleri hazır bulundurmakla,. g) Unvan, adres, halka açık sermaye şirketlerinde hamiline yazılı hisse devirleri hariç olmak üzere ortak, hisse devri, yönetici, temsile yetkili şahıs vb. değişiklikleri, değişikliğin meydana geldiği tarihten itibaren 45 gün içinde İdareye bildirmekle,. ğ) Bakanlığın denetim ve inceleme yapmakla görevli personeli tarafından denetim kontrol listesi kapsamında istenilen bilgi ve belgeleri vermekle,. h) Bir eğitim döneminde, devamsızlık yapanları devamsızlıktan bırakmakla,. ı) kamu.turkiye.gov.tr üzerinden bildirilen eğitim dönemi ders programına uygun hareket etmekle,. i) Eğitimleri U-Net Otomasyon Sistemine kayıtlı eğiticilere verdirmekle,. j) Eğitimleri yetki belgesi alınan adreste düzenlemekle,. k) Eğiticinin hastalık, birinci derece akraba vefatı, kaza, doğal afet vb. mücbir sebeple ders verememesi ve yedek eğitici görevlendirilememesi durumunda aynı gün içerisinde e-posta veya faks yoluyla bu durumla ilgili raporu ve yapılamayan dersler ile ilgili yeni programı İdareye yazılı olarak bildirmekle,. l) Eğitim programı sonunda yapılan sınavı kazanan adaylara, eğitim döneminin İdare tarafından onaylanmasına müteakip kamu.turkiye.gov.tr üzerinden Eğitim Tamamlama Belgesi düzenlemekle,. m) Her eğitim döneminin bitiş tarihini takip eden 10 takvim günü içerisinde eğitime katılan kursiyerlere sınav yapmakla, kursiyerlere ait notları ve devam durumunu kamu.turkiye.gov.tr üzerinden İdareye bildirmekle,. n) Uygulama eğitimlerini gün ışığında düzenlemekle,. o) Eğitim programlarının iptali, ders/eğitici değişikliğine ilişkin talepleri eğitim programının başlama tarihinden önceki resmi iş gününde İdareye bildirmekle,. ö) Eğitime kaydedilecek kursiyerlerin adres ve telefon vb. bilgilerini kişinin yazılı beyanı alınarak sisteme tanıtmakla,. yükümlüdürler. (2) Eğitim kuruluşları eğitici ve veri girişi yapacak kişilerin atama ve işten ayrılma işlemlerini kamu.turkiye.gov.tr üzerinden yaparlar. Bu işlemler eğitim kuruluşu tarafından yetkilendirilen U-Net Otomasyon Sisteminde kayıtlı, eğitimden sorumlu yönetici tarafından yapılır. (3) Başka bir kurumda fiilen görev yapan kişi/kişiler eğitim merkezinde sorumlu müdür olamaz. (4) Eğitim merkezlerinde görev alacak olan sorumlu müdürlerin, en az yüksekokul mezunu olması ve 4 üncü maddenin birinci fıkrasının (h) bendinde belirtilen mesleki saygınlığa sahip olması şarttır. TMGD ve SRC-5 eğitimlerinde uygulanacak müfredat programı. MADDE 12- (1) Tehlikeli madde güvenlik danışmanlığı eğitimi ve tehlikeli mal taşımacılığı sürücü eğitimi müfredat programları uluslararası anlaşma/sözleşme/koda uygun olarak İdare tarafından belirlenir. Müfredat programlarında, işlenecek dersler ve sürelerine ilişkin esas ve usuller belirtilir. (2) Tehlikeli madde güvenlik danışmanlığı eğitiminin içeriği şunlardır:. a) Tehlikeli madde taşımacılığına ilişkin mevzuat ile uluslararası anlaşma ve sözleşmeler. b) Tehlikeli maddelerin sınıflandırılmaları (çözelti ve karışımların sınıflandırma prosedürleri, tehlikeli madde listesinin yapısı, tehlikeli maddelerin sınıfları ve bu sınıflandırmanın prensipleri, taşınan tehlikeli maddelerin yapısı, tehlikeli maddelerin fiziksel, kimyasal ve zehirlilik özellikleri vb.). c) Genel paketleme, tank ve tank‐konteyner kuralları (tip, kod, etiketleme, yapımı, başlangıç ve periyodik muayene ve testler). ç) İşaretleme, etiketleme, tehlike ikaz levhası ve turuncu renkli plakaların takılması kuralları. d) Taşıma evrakı hakkında bilgiler. e) Sevkiyat yöntemi ve gönderimdeki kısıtlamalar (tam yük, dökme halinde taşıma, orta boy hacimli konteynerlerde taşıma, konteynerlerde taşıma, sabit veya sökülebilir tanklarda taşıma). f) Yolcuların taşınması ile ilgili kurallar. g) Karışık yüklemeye ilişkin yasaklar ve tedbirler. ğ) Tehlikeli maddelerin ayrıştırılması kuralları. h) Taşınan madde miktarlarının sınırlandırılması ve miktar muafiyetleri. ı) Elleçleme ve istifleme kuralları. i) Yükleme öncesinde ve boşaltma sonrasında temizleme veya gazdan arındırma kuralları. j) Araçta bulundurulması gereken belgeler (taşıma evrakı, yazılı talimatlar, araç onay sertifikası, sürücü eğitim sertifikası, özel izin belgesi ve benzeri). k) Trafikte araçların seyri ve park etme kuralları. l) Tehlikeli madde taşımacılığı ile ilgili trafik mevzuat ve kısıtlamalar. m) Tahliye işlemleri veya bu işlem sırasında meydana gelebilecek sızıntılara müdahale etme kuralları. n) Taşıma teçhizatları ile ilgili gereklilikler. o) Tehlikeli maddelerin taşınmasıyla ilgili işletmeye yönelik güvenlik planlarının hazırlanması. ö) Tehlikeli madde kaynaklı bir kazanın, kaza nedenleri ve çeşitleri hakkında bilgilendirme ile bu kazaların raporlanması. p) İşletmeler için hazırlanacak yıllık raporların hazırlanma usul ve esasları. (3) Tehlikeli madde taşımacılığı sürücü eğitiminin (SRC-5 Eğitimi) içeriği:. a) ADR Temel Eğitimi: ADR Temel Eğitimi en az 18 ders saati teorik, 1 ders saati uygulama olmak üzere toplam 19 ders saati olarak asgari aşağıdaki hususları içerir:. 1) Tehlikeli malların taşınmasına ilişkin genel hükümler,. 2) Başlıca tehlikeli madde sınıfları,. 3) Atık naklinin denetlenmesinde çevrenin korunmasına ilişkin bilgiler,. 4) Farklı tehlikeli madde sınıfları için geçerli olan önleyici ve güvenlik tedbirleri,. 5) Kaza sonrasında yapılması gerekenler (ilk yardım, yol güvenliği, koruyucu donanımın kullanımına dair temel bilgi, yazılı talimat vb.),. 6) İşaretleme, etiketleme, levhalama ve turuncu renkli plakaların kullanımı ve özellikleri,. 7) Tehlikeli malların taşınması esnasında sürücünün yapması ve yapmaması gerekenler,. 8) Taşıt üzerindeki teknik teçhizatın çalıştırılma yöntemleri ve amaçları,. 9) Aynı taşıtta veya konteynerde karışık yüklemeye ilişkin yasaklar,. 10) Tehlikeli malların yüklenmesi ve boşaltılması esnasında alınacak tedbirler,. 11) Hukuki sorumluluklara ilişkin genel bilgiler,. 12) Çok-modlu taşımacılık faaliyetlerine ilişkin bilgiler,. 13) Deniz ve Hava limanlarına tehlikeli yük getiren veya limanlardan yük alan araç sürücülerine yönelik ilgili uluslararası sözleşmeler kapsamında genel bilgiler,. 14) Paketlerin elleçlenmesi ve istiflenmesi,. 15) Tünellerde trafik kısıtlamaları ve tünellerde davranış talimatları (kazaların önlenmesi, güvenlik, yangın veya diğer acil durumlarda alınması gereken önlemler vb.),. 16) Özellikle terör olaylarına ilişkin güvenlik bilinci,. 17) Yükleme emniyetine ilişkin genel hükümler,. 18) Yükleme emniyetini sağlayan ekipmanların tanıtımı,. 19) Tehlikeli mal taşımacılığı yapan araçlarda bulunması gereken evrakların tanıtımı,. b) ADR Tank Eğitimi: ADR Temel Eğitimini tamamlayanların katılabileceği ADR Tank Eğitimi en az 12 ders saati teorik, 1 ders saati uygulama olmak üzere toplam 13 ders saati olarak asgari aşağıdaki hususları içerir:. 1) Yükün hareketleri de dahil olmak üzere, yolda bulunan taşıtların davranışları,. 2) Taşıtların özel gereklilikleri,. 3) Çeşitli ve farklı doldurma ve boşaltma sistemleriyle ilgili genel teorik bilgi,. 4) Bu taşıtların kullanımında uygulanabilir ilave özel şartlar (tip onay belgeleri, onay işareti, tehlike ikaz levhası ve turuncu renkli plaka vb.). c) ADR Sınıf 1 Eğitimi: ADR Temel Eğitimini tamamlayanların katılabileceği ADR Sınıf 1 Eğitimi en az 8 ders saati olmak üzere asgari aşağıdaki hususları içerir:. 1) Patlayıcı ve piroteknik maddelere ve nesnelere ilişkin özel tehlikeler,. 2) Sınıf 1’e giren maddelerin ve nesnelerin birlikte yüklenmesine ilişkin özel gereklilikler. ç) ADR Sınıf 7 Eğitimi: ADR Temel Eğitimini tamamlayanların katılabileceği ADR Sınıf 7 Eğitimi en az 8 ders saati olmak üzere asgari aşağıdaki hususları içerir:. 1) İyonlaştırıcı radyasyona ilişkin tehlikeler,. 2) Radyoaktif malzemelerin ambalajlanması, elleçlenmesi, birlikte yüklenmesi ve istiflenmesine ilişkin özel gereklilikler,. 3) Radyoaktif malzeme taşıyan araçların karıştığı bir kaza durumunda alınacak özel tedbirler. (4) Tehlikeli madde taşımacılığı sürücü yenileme eğitimleri:. a) Yenileme eğitimleri düzenli aralıklarla devam edilen bilgi yenileme programları olup, sürücülerin bilgilerini güncelleştirme amacına hizmet edecek, yeni teknik, yasal düzenleme ve tehlikeli maddelerle ilgili gelişmeleri kapsar. b) Yenileme eğitimlerinin süresi, bu maddenin birinci fıkrasında belirtilen ilk temel veya ilk uzmanlık eğitimleri için belirlenen sürelerin en az yarısı kadar olmak zorundadır. (5) İdare gerek gördüğünde uygulanacak müfredat programında düzenleme yapar. ÜÇÜNCÜ BÖLÜM. Tehlikeli Madde Güvenlik Danışmanı Olma ve SRC-5 Belgesi Alma Şartları, Tehlikeli. Mal Taşıyan Araç Sürücülerinin SRC-5 Belgesi Alma Zorunluluğu, Eğitimi,. Sınavı, Yetkilendirilmesi ve Sorumlulukları. Tehlikeli madde güvenlik danışmanı olma şartları. MADDE 13- (1) TMGD Sertifikası alacak kişilerin:. a) Üniversitelerin lisans bölümünden mezun olması,. b) 4 üncü maddenin birinci fıkrasının (h) bendinde belirtilen mesleki saygınlığa aykırı fiillerin herhangi birinden hürriyeti bağlayıcı ceza ile hükümlü bulunmaması,. c) TMGD yetki belgesi sahibi eğitim kuruluşlarında tehlikeli madde güvenlik danışmanı eğitimine katılarak tehlikeli madde güvenlik danışmanı eğitimi tamamlama belgesini almış olması,. ç) Bu Yönetmelik kapsamında açılacak ilgili sınavda başarılı olması,. şarttır. SRC-5 belgesi alma şartları. MADDE 14- (1) Bu Yönetmelik kapsamında SRC-5 Belgesi alacak kişilerin;. a) Tehlikeli madde taşınmasında öngörülen araçları kullanacak sürücülerin, taşıyacakları yük sınıfına uygun olarak, ikinci fıkrada belirtilen eğitimlere katılması ve SRC-5 sınavında başarılı olması,. b) 4 üncü maddenin birinci fıkrasının (h) bendinde belirtilen mesleki saygınlığa aykırı fiillerin herhangi birinden hürriyeti bağlayıcı ceza ile hükümlü bulunmaması,. c) 66 yaşından gün almamış olması,. ç) Asgari ilköğretim düzeyinde eğitim almış olması,. d) Uygun sürücü belgesine sahip olması,. şarttır. (2) Tehlikeli maddeleri;. a) Dökme veya paketli olarak taşıyacak ve bu taşıma için öngörülen araçları kullanacak sürücülerin ADR Temel Eğitimi almaları ve Bakanlığın açmış olduğu SRC-5 Belgesi Sınavında başarılı olmaları,. b) Tank ile taşıyacak ve bu taşıma için öngörülen araçları kullanacak sürücülerin ADR Temel Eğitimine ilave olarak ADR Tank Eğitimi almaları ve Bakanlığın açmış olduğu SRC-5 Belgesi Sınavında başarılı olmaları,. c) Sınıf 1 kapsamındaki maddeleri (patlayıcı maddelerin veya nesneler) taşıyacak ve bu taşıma için öngörülen araçları kullanacak sürücülerin ADR Temel Eğitimine ilave olarak ADR Sınıf 1 Eğitimi almaları ve Bakanlığın açmış olduğu SRC-5 Belgesi Sınavında başarılı olmaları,. ç) Sınıf 7 kapsamındaki maddeleri (radyoaktif malzemeler) taşıyacak ve bu taşıma için öngörülen araçları kullanacak sürücülerin ADR Temel Eğitimine ilave olarak ADR Sınıf 7 Eğitimi almaları ve Bakanlığın açmış olduğu SRC-5 Belgesi Sınavında başarılı olmaları. zorunludur. Eğitim dönemine kayıt ve eğitimin düzenlenmesi. MADDE 15- (1) Tehlikeli Madde Güvenlik Danışmanlığı ve Tehlikeli Mal Taşımacılığı Sürücü Eğitim Programları eğitim kuruluşlarınca kamu.turkiye.gov.tr üzerinden İdareye bildirilir. (2) Kursiyerlerin kayıt işlemleri sırasında Tehlikeli Madde Eğitimi Tamamlama Belgesinde ve kursiyerin sınav giriş belgesinde kullanılmak üzere son 6 ay içinde çekilmiş olduğu biyometrik fotoğrafı kamu.turkiye.gov.tr üzerinden yüklenecektir. Sınav giriş belgelerinde farklı kişiye ait fotoğraf olduğunun tespit edilmesi halinde bu belge ile sınava girmiş olanların sınavları geçersiz sayılır. (3) TMGD eğitimleri; eğitim merkezlerinde, bu Yönetmelik kapsamında yetkilendirilen eğiticiler tarafından tehlikeli maddelerin taşınması konusundaki yürürlükteki mevzuat, taraf olduğumuz uluslararası sözleşme, anlaşma ve kodlar esas alınarak verilir. Eğitimlerin son 8 ders saati mevzuat, saha uygulamaları vb. konuları içerir. (4) ADR kapsamında tehlikeli madde güvenlik danışmanı eğitimi asgari 64 ders saati olarak uygulanır. RID veya IMDG Kod güvenlik danışmanlığı sertifikası için ise her bir mod için 21 ders saati ilave eğitim alınır. (5) Eğitim kuruluşları tarafından düzenlenecek TMGD eğitim dönemine en fazla 20 kursiyer, SRC-5 eğitim dönemine en az 3 en fazla 30 kursiyer kaydedilir. (6) Eğitimlerde her bir ders saatinin süresi 50 dakikadır. Günlük ders programı 3 ders saatinden az, 8 ders saatinden fazla olamaz. Gün içerisinde en geç saat 21.00’e kadar eğitim programı düzenlenebilir. (7) Derse devam zorunludur. (8) Eğitim kuruluşları her eğitim döneminin başlama ve bitiş tarihlerini, eğitici ve varsa yedek eğitici ile kursiyerlere ait bilgileri kamu.turkiye.gov.tr üzerinden İdareye bildirir. (9) Eğitim kuruluşları, yeni eğitim dönemine ilişkin güncelleme ve ders ekleme/çıkarmaya ilişkin bildirimleri eğitim döneminin başlama tarihinden en az 3 gün öncesinde yapar. Bu sürenin son gününün akşamı saat 23.59 itibariyle dönem kapanır ve U-Net Otomasyon Sistemi üzerinde işlem yapılamaz. Ancak kursiyer ekleme/çıkarma ve eğitici değişikliği işlemleri eğitimin başlama tarihinden en az 1 gün öncesi akşam saat 20.00’ye kadar yapılabilir. (10) Eğitim kuruluşları tarafından kamu.turkiye.gov.tr üzerinden bildirilmiş eğitim programlarının iptali ile yedek eğitici haricinde eğitici/ders değişikliğine ilişkin talepler eğitim programı başlamadan önce İdareye bildirilir. (11) Her eğitim döneminin bitiş tarihini takip eden 10 gün içerisinde eğitime katılan kursiyerlere eğitim merkezi tarafından 100 puan üzerinden sınav yapılır. TMGD eğitimi için 70, SRC-5 eğitimi için 60 ve üzerinde puan alarak başarılı olanlar ile bu puanların altında puan alarak başarısız olan ve devamsızlıktan kalan kursiyerler eğitim kuruluşları tarafından kamu.turkiye.gov.tr üzerinden İdareye bildirilir. (12) Eğitim kuruluşları tarafından, eğitim programı sonunda yapılan sınavı kazanan adaylara, eğitim döneminin İdarenin onayına müteakip kamu.turkiye.gov.tr üzerinden alınan eğitimin türüne göre “Tehlikeli Madde Güvenlik Danışmanı Eğitim Tamamlama Belgesi” ve/veya “Tehlikeli Madde Taşımacılığı Eğitim Tamamlama Belgesi” düzenlenir. Aday, bu belge veriliş tarihinden itibaren 2 yıl içerisinde İdare tarafından yapılacak en fazla dört sınava girebilir. Ancak, İdare tarafından 2 yıl içerisinde 4 sınav açılmaması halinde, bu belge yapılacak sınav sayısı ile sınırlıdır. (13) Eğitim dönemi, dönem kilitlenmeden turkiye.gov.tr üzerinden eğiticiler ve varsa yedek eğiticiler tarafından onayladıktan sonra geçerlilik kazanır. Eğiticilerin onaylamadığı dönem U-Net Otomasyon Sistemi tarafından otomatik olarak iptal edilir. (14) Eğitim kuruluşları, eğitici tarafından onaylanmış eğitim dönemi tamamlanmadan eğitici sözleşmesini feshedemez. (15) Eğitimi aksatan, eğitim düzenini bozan katılımcılar eğitim kuruluşunca yazılı olarak uyarılır. Yapılan uyarılara rağmen bu davranışlarında ısrar edenlerin kayıtları silinir ve bunlara herhangi bir ücret iadesi yapılmaz. (16) Eğitim kurumlarındaki kursiyer devam çizelgeleri, eğitim dönemi içerisinde sabah ve öğleden sonra olmak üzere günde iki kere kursiyerler tarafından imzalanır. Yoklama çizelgelerinde eğiticinin adı soyadı ve imzası da bulunur. Devam çizelgeleri eğitim kuruluşunca en az 3 yıl süreyle saklanır. (17) Eğitimler, yetki belgesi alınan adres dışında başka bir adreste düzenlenemez. (18) Eğiticinin hastalık, birinci derece akraba vefatı, kaza, doğal afet vb. mücbir sebeple ders verememesi ve yedek eğitici görevlendirilememesi durumunda aynı gün içerisinde e-posta veya faks yoluyla bu durumla ilgili raporun ve yapılamayan dersler ile ilgili yeni programın İdareye yazılı olarak bildirilmesi zorunludur. (19) Resmi Bayramlar, Dini Bayramlar ve diğer genel tatil günlerinde eğitim düzenlenemez. (20) Eğitim kuruluşlarınca eğitim dönemine katılan kursiyerlerin yoklamalarının eğitim döneminin birinci gününün ilk ders saati içerisinde e-Devlet Sistemine girilmesi zorunludur. Bu ders saatinde İdareye bildirilmeyen adaylar devamsızlık yapmış sayılırlar. İdareye bildirilen yoklamada sınıfta bulunan ancak eğitim döneminin diğer saatlerinde eğitimi terk eden adayların bildiriminin de anlık olarak e-Devlet Sistemi üzerinden yapılması zorundadır. (21) Bu maddenin yirminci fıkrasında belirtilen bildirimlerin her bir eğitim türü için yapılması zorunludur. Tehlikeli madde güvenlik danışmanı sertifikası ile tehlikeli mal taşımacılığı sürücü sertifikası sınavı. MADDE 16- (1) Bu Yönetmelik kapsamında yapılacak sınavlara ve sınav sorularını hazırlayacak sınav komisyonlarına ilişkin usul ve esaslar İdare tarafından belirlenir. Sınavların ilanı. MADDE 17- (1) Sınavlar, sınav tarihinden en az 60 gün önce ilan edilir. İlan edilen sınav tarihlerinde İdare değişiklik yapabilir. Bu değişiklik sınav tarihinden en az 20 gün önce ilan edilir. Sınav müracaatı. MADDE 18- (1) Eğitim Tamamlama Belgesine sahip kişiler, bireysel veya eğitim kuruluşları aracılığı ile kamu.turkiye.gov.tr veya turkiye.gov.tr sistemi üzerinden sınav müracaatını yaparlar. (2) Sınav müracaatını yapan kişiler sınav ücretini yatırdıktan sonra sınava girmeye hak kazanırlar. (3) Sınav ücreti İdare tarafından belirlenir. (4) İdare tarafından ilan edilen sınav takviminde belirtilen eğitim tamamlama tarihine kadar eğitimini tamamlamış olan kursiyerler, o dönemdeki sınava kabul edilir, bu tarihten sonra düzenlenen/biten eğitim programlarını tamamlayan kursiyerler ise bir sonraki sınava kabul edilir. Sınav dönemleri. MADDE 19- (1) Sınavlar, yılda en az bir kez olmak üzere Bakanlık tarafından yapılır/yaptırılır. Sınavlara ilişkin genel şartlar. MADDE 20- (1) Sınavlar, ilgili güncel uluslararası sözleşme, anlaşma ve kodlar ile ilgili mevzuat kapsamında yapılır. (2) Sınav 100 puan üzerinden değerlendirmeye tabi tutulur. TMGD Sınavında başarılı olabilmek için en az 70 puan, SRC-5 sınavında başarılı olabilmek için en az 60 puan almak şarttır. (3) TMGD sınavında, ilgili sözleşme, anlaşma ve kod kitapları haricinde başka dokümanların kullanımına izin verilmez. Söz konusu kitapların güncel hallerini sınav esnasında bulundurmak adayın sorumluluğunda olup, bu kitaplar Türkçe olabileceği gibi İngilizce, Fransızca, Almanca veya Rusça olabilir. (4) TMGD sınavı, Türkçe ve çoktan seçmeli test şeklinde ADR 40 soru, RID 40 soru ile IMDG Kod 25 soru şeklinde yapılır. (5) TMGD RID veya TMGD IMDG Kod sınavına ilk defa girecek adayların TMGD ADR Sertifikasına sahip olmaları zorunludur. (6) SRC-5 sınavı Türkçe ve çoktan seçmeli test olarak yapılır. SRC-5 Temel sınavında 25 soru, Tanker, Sınıf-1 veya Sınıf-7 sınavlarında ise 15’er soru sorulur. (7) Sınav soruları, İdarece belirlenen komisyon tarafından hazırlanır. Sınav sonuçlarının ilanı. MADDE 21- (1) Sınav sonuçları, sınavı takip eden en geç 15 iş günü içerisinde kamu.turkiye.gov.tr ve turkiye.gov.tr sistemi üzerinden ilan edilir. Sınav sonuçlarına itiraz. MADDE 22- (1) Sınav sonuçlarına itirazlar, sınav sonuçlarının yayınlanmasına müteakip 10 iş günü içinde İdareye yazılı olarak yapılır. (2) İtirazlar, İdarece oluşturulan İtiraz Komisyonu tarafından incelenerek sonuçlandırılıp, 10 iş günü içerisinde kamu.turkiye.gov.tr ve turkiye.gov.tr üzerinden ilan edilir. Sınavlarda başarısız olanların durumu. MADDE 23- (1) Eğitim Tamamlama Belgesi süresi içerisinde girdikleri tüm sınavlarda başarısız olan adayların Eğitim Tamamlama Belgeleri iptal edilir. Tekrar sınava girmek isteyenlerin, 12 nci maddenin üçüncü fıkrası ile 15 inci maddenin dördüncü fıkrasında belirtilen eğitimleri alarak Eğitim Tamamlama Belgesini almaları zorunludur. (2) TMGD RID veya TMGD IMGD Kod Sertifika yenileme sınavında başarısız olan adayların yeniden sınava girebilmeleri için 15 inci maddenin dördüncü fıkrasında yer alan ilave eğitimleri almış olmaları yeterlidir. (3) Girilen her sınav için sınav ücreti ödenir. (4) Müracaat ettiği halde sınava girmeyenlerin sınav ücreti iade edilmez. Ancak, bu kişilerin sınav hakları kullanılmış sayılmaz. Belgelerin saklanması. MADDE 24- (1) Bakanlık, adaylara ait başvuru belgeleri ve sınav kâğıtlarını en az 3 yıl süre ile saklar. Bu süre sonunda bir tutanak ile imha edebilir. Tehlikeli madde güvenlik danışmanı sertifikası ve SRC-5 belgesinin düzenlenmesi. MADDE 25- (1) TMGD ve SRC-5 sınavında başarılı olan ve sertifika/belge ücretini ödeyenlere İdare tarafından 5 yıl geçerliliği olan, uluslararası anlaşmalara uygun belge/sertifika düzenlenir. (2) SRC-5 sınavında başarılı olan adayların belgeleri, belge ücretinin yatırılmasına müteakip U-Net Otomasyon Sisteminde kayıtlı adreslerine gönderilir. (3) TMGD sınavında başarılı olan adaylar, sertifika ücretini yatırmalarına müteakip  turkiye.gov.tr üzerinden İdareye başvurur. Başvurusu uygun olan adaylara turkiye.gov.tr üzerinden sertifika düzenlenir. (4) ADR’ye veya RID’a taraf diğer ülkelerdeki yetkili otoriteden alınmış TMGDS’ye sahip kişilere; dilekçe ekinde kimlik fotokopisi ile sertifikalarının Türkçeye tercüme edilmiş noter onaylı suretini İdareye ibraz etmeleri ve durumlarının 13 üncü maddenin birinci fıkrasının (a) ve (b) bentlerine uyması halinde, İdarece mevcut sertifikalarındaki son geçerlilik tarihine kadar TMGDS düzenlenir. (5) ADR’ye taraf ülkelerin yetkili otoritesinden alındığı, ilgili ülkenin Türkiye’deki konsolosluğu tarafından teyit edilmiş Tehlikeli Madde Taşımacılığı Sürücü Eğitim Sertifikası (SRC 5 Belgesi) 14 üncü maddenin birinci fıkrasının (b), (c), (ç) ve (d) bentlerinde belirtilen şartları sağlaması kaydıyla son kullanım tarihine kadar geçerlidir. Belge sahiplerinin ilgili konsolosluktan alınmış teyidin Türkçeye tercüme edilmiş noter onaylı suretini İdareye ibraz etmeleri ve belgelerini U-Net Otomasyon Sistemine kaydettirmeleri şarttır. Kaydı yapılmayan belge ile tehlikeli madde taşımacılığı alanında sürücü olarak faaliyette bulunulamaz. (6) Sınavda başarılı olan adayların, sınav tarihinden itibaren, 2 yıl içerisinde TMGD Sertifikasını almaları gerekmekte olup aksi takdirde yeniden eğitim alıp sınava girmeleri zorunludur. (7) SRC-5 belgesine sahip sürücüler, mevcut belgelerindeki yetkilerine ilave olarak diğer yetkileri de almaya hak kazandıkları takdirde, belgelerinin geçerlilik süresi ADR Temel Eğitim Sertifikasının süresi kadar olur. (8) Mevcut SRC-5 belgesindeki yetkilere ilave yetki almaya hak kazanan adayların belgeleri belge ücreti karşılığında düzenlenir. (9) Kaybedilen veya yıpranması nedeniyle kullanılamayacak hale gelen SRC-5 belgeleri, e-Devlet sistemi üzerinden başvurulması halinde belge ücreti karşılığında yenilenir. TMGDS yenileme ve tazeleme eğitimi. MADDE 26- (1) TMGD’ler sertifikalarını yenilemek için, sertifika sürelerinin son yılında 20 nci maddedeki hükümler çerçevesinde Bakanlıkça düzenlenen tehlikeli madde güvenlik danışmanı sınavına girmek zorundadır. TMGDS’yi yenilemek için bu süre zarfında en fazla 3 sınava girme hakkı verilir. TMGDS’nin süresinin son yılında yenileme sınavlarında başarısız olanların veya TMGDS süresi dolanların yeniden eğitim alarak, TMGD sınavına girmeleri gerekir. İdare tarafından sertifika süresinin son yılı içerisinde 3 sınav açılmaması halinde, bu hak açılacak sınav sayısı ile sınırlıdır. (2) Yenileme sınavı, yıl içinde düzenlenen TMGD sınavı olup, Bakanlık tarafından ayrı bir yenileme sınavı düzenlenmez. (3) TMGDS süresi bitmeden Bakanlığın yaptığı sınava girip başarılı olan kişilerin TMGDS’si, sertifika süresinin bitim tarihinden itibaren 5 yıl süreyle ücreti karşılığında yeniden düzenlenir. (4) TMGD’ler, bilgilerinin tazelenmesi ve uluslararası mevzuatta yapılan değişiklikler ile mevzuatın takibi amacıyla, ADR, RID ve IMDG Kod’un güncellendiği yılın ilk 6 ayı içerisinde tazeleme eğitimi alır. (5) Tazeleme eğitimleri, bu Yönetmelik kapsamında eğitim vermek üzere yetkilendirilen eğitim kuruluşları tarafından düzenlenir. Eğitim programlarının kamu.turkiye.gov.tr üzerinden İdareye bildirilmesi zorunludur. Eğitim, uluslararası mevzuattaki güncellemeler, mevzuatla ilgili genel tekrar, geçmiş güncellemeler ve mevzuatla ilgili güncellemeleri içerir. (6) Tazeleme eğitimlerinin süresi ADR için 16 ders saatinden, RID ve IMDG Kod için 8’er ders saatinden az olamaz. (7) Tazeleme eğitimlerini ilgili uluslararası anlaşma/sözleşmelerin güncellendiği yılın ilk altı ayı içerisinde almayan TMGD’lerin sertifikaları, eğitim alınıncaya kadar askıya alınır. (8) Mevzuatın güncellendiği yıl içerisinde ilk kez TMGD olmak için eğitim alıp sınavda başarılı olanların o yıl içerisindeki tazeleme eğitimini alması zorunlu değildir. (9) Tazeleme eğitimleri sınıf ortamında yüz yüze verilir. Mücbir sebep hallerinde, bilgi ve iletişim teknolojileri vasıtasıyla (bilgisayar, tablet, mobil telefon vb.) kursiyer ile eğitmenin karşılıklı etkileşimine dayalı olarak bizzat eğitmen tarafından sanal sınıf ortamında eş zamanlı online olarak tazeleme eğitimlerine Bakanlıkça izin verilebilir. (10) Tazeleme eğitimlerinin hangi yöntemle verileceğinin (sanal sınıf/yüz yüze) kamu.turkiye.gov.tr adresi üzerinden bildirilmesi zorunludur. Bildirim yapılmadığının tespit edilmesi halinde eğitim dönemi iptal edilir. (11) TMGDE’ler tazeleme eğitiminden muaftır. (12) İdareye yapılacak olan yenileme sınavı müracaatı, TMGD’ler tarafından turkiye.gov.tr sistemi üzerinden yapılabileceği gibi yetkilendirilmiş eğitim kuruluşları aracılığıyla kamu.turkiye.gov.tr üzerinden de gerçekleştirilebilir. SRC-5 belgesinin yenilenmesi. MADDE 27- (1) SRC-5 Belgesi sahiplerinin mevcut belgelerini yenilemek için, belgelerinin geçerlilik süresinin bitiminden önceki 1 yıl içinde yenileme eğitimine katılmaları ve bu eğitimler sonunda Bakanlıkça düzenlenecek sınavda başarılı olmaları zorunludur. Sınavda başarılı olanlara belge ücretinin yatırılmasına müteakip, mevcut belgesinin geçerlilik süresinin bitim tarihinden itibaren 5 yıl geçerliliği olan yeni SRC-5 Belgesi düzenlenir. (2) Yenileme sınavları, yıl içinde düzenlenen SRC-5 sınavı olup, Bakanlık tarafından ayrı bir yenileme sınavı düzenlenmez. SRC-5 belgesinin geçici durdurulması ve iptali. MADDE 28- (1) Bu Yönetmelik kapsamında adlarına SRC-5 Belgesi düzenlenenlerin;. a) İlgili makam tarafından sürücü belgesi geçici süreyle geri alınanların, sürücü belgeleri iade edilinceye kadar,. b) İlgili makam tarafından geçici süreyle ticari taşıt kullanamaz raporu verilenlerin, raporlarının bitimine kadar,. SRC-5 Belgesi geçici olarak durdurulur. (2) SRC-5 Belgesi;. a) Ölüm,. b) Vatandaşlık kaydının silinmesi,. c) 66 yaşından gün almış olması,. ç) SRC-5 Belgesinin süresinin dolması,. d) İlgili makam tarafından sürücü belgesinin süresiz geri alınması,. e) İlgili makam tarafından ticari taşıt kullanamayacağına dair süresiz rapor verilmesi,. f) 4 üncü maddenin birinci fıkrasının (h) bendinde belirtilen mesleki saygınlığa aykırı fiillerin herhangi birinden hürriyeti bağlayıcı ceza ile hükümlü bulunduğunun tespit edilmesi,. hallerinde iptal edilir. (3) Bu maddede belirtilen bilgiler, ilgili kamu kurum/kuruluşları tarafından Bakanlığa yazılı olarak iletilebileceği gibi bu bilgilere elektronik ortamda da erişilmesi halinde geçici durdurma ve iptal hükümleri uygulanır. DÖRDÜNCÜ BÖLÜM. Eğiticilerin Eğitimi, Sınavı, Belgelendirilmesi, Görevleri,. Yükümlülükleri ve Belge İptali. Tehlikeli madde güvenlik danışmanı eğiticisi ve SRC-5 eğiticisi. MADDE 29- (1) Bu Yönetmelik kapsamında yetkilendirilen eğitim merkezlerinde eğitici olarak görev yapacak kişilerin İdareden eğitici belgesi almaları zorunludur. Tehlikeli madde güvenlik danışmanı eğiticisi olma şartları ve sınavı. MADDE 30- (1) TMGDE olmak isteyen kişiler aşağıda belirtilen şartları sağlar:. a) TMGDS’ye sahip olmak ve bu sertifikayla en az 2 yıl TMGD olarak görev yapmış olmak,. b) Ölçme, Seçme ve Yerleştirme Merkezi Başkanlığınca yapılan Yabancı Dil Bilgisi Seviye Tespit Sınavında; İngilizce, Almanca, Fransızca veya Rusça dillerinden birinden asgari 60 puan aldığını gösteren belge veya dil yeterliliği bakımından bu puana denkliği kabul edilen ve uluslararası geçerliliği bulunan bir belgeye sahip olmak,. c) 5237 sayılı Kanunun 53 üncü maddesinde belirtilen süreler geçmiş ve affa uğramış olsa bile 4 üncü maddenin birinci fıkrasının (h) bendinde belirtilen mesleki saygınlığa haiz olmak. (2) TMGDE sınavı müracaatı turkiye.gov.tr üzerinden yapılır. Sınav ücretini yatıran adaylar sınava girmeye hak kazanırlar. Sınav ücreti İdare tarafından belirlenir. (3) İdare, resmi internet sitesinde duyuru yapmak kaydıyla, TMGD sınavını aynı zamanda TMGDE sınavı olarak da düzenleyebilir. (4) TMGDE sınavı 100 puan üzerinden değerlendirmeye tabi tutulur. Adayların, sınavdan en az 80 puan alarak başarılı olmaları zorunludur. (5) TMGDE sınavına girecek adayların sınav tarihinden önce birinci fıkradaki şartları sağlamaları zorunludur. (6) Müracaat ettiği halde sınava girmeyenlerin sınav ücreti iade edilmez. Tehlikeli madde güvenlik danışmanı eğiticisinin yetkilendirilmesi, belge iptali ve kamu çalışanlarına ilişkin hükümler. MADDE 31- (1) Bakanlıkça yapılan sınavda başarılı olan adaylar, Milli Eğitim Bakanlığınca yetkilendirilmiş eğitim kuruluşlarından veya üniversitelerden alınan eğiticilerin eğitimi (formasyon eğitimi) belgesinin sureti, 30 uncu maddenin birinci fıkrasının (b) bendindeki belge, adli sicil kaydı belgesi, belge ücretinin ödendiğine ilişkin makbuzun aslı ile İdareye müracaat eder. Üniversitelerin eğitim fakültelerinden mezun olanlar için eğiticilerin eğitimi (formasyon eğitimi) belgesi aranmaz. (2) Birinci fıkraya göre başvurusu uygun bulunan adaylara, TMGDEB düzenlenir. (3) Tehlikeli maddeler konusundaki iş ve işlemlerle ilgili faaliyetlerde bulunan kamu kurumu/kuruluşlarında en az 5 yıl süreyle en az memur kadrosunda çalışanlara, İdare tarafından düzenlenen Tehlikeli Madde Güvenlik Danışmanı Eğiticinin Eğitimi Programına katılıp eğitimin sonunda yapılan sınavda en az 80 puan alarak başarılı olmak şartıyla TMGDEB ve TMGDS düzenlenir. Bu kişilerden, dördüncü fıkrası hariç olmak üzere 13 üncü maddede, 30 uncu maddede ve bu maddenin birinci fıkrasında belirtilen şartlar aranmaz. Bakanlıkta en az memur kadrosunda görev yapanlardan bu fıkradaki şartları sağlayanlara talep etmeleri halinde, kurumdan ayrıldıkları veya emekli oldukları tarih itibarı ile U-Net Otomasyon Sistemi üzerinden 5 yıllığına TMGDEB ve TMGDS düzenlenir. (4) Sınavda başarılı olan adayların, sınav tarihinden itibaren, 2 yıl içerisinde TMGDEB’yi almaları zorunlu olup, aksi takdirde adaylar bu haklarını kaybeder. (5) Eğitici belgeleri turkiye.gov.tr sistemi üzerinden düzenlenir. (6) TMGDEB’leri, TMGDS süresi boyunca geçerlidir. TMGDS yenilenmediği takdirde TMGDEB askıya alınır. (7) TMGDS süresi biten eğiticilerin, sertifika bitim tarihinden itibaren 1 yıl içerisinde, tekrar eğitim almaları, TMGD sınavında başarılı olmaları ve belge ücretini yatırmaları halinde eğitici belgeleri tekrar aktif hale getirilir. Bu şartı yerine getirmeyen eğiticilerin eğitici belgesi iptal edilir ve tekrar alınması ilk alım şartlarına tabidir. (8) 5237 sayılı Kanunun 53 üncü maddesinde belirtilen süreler geçmiş ve affa uğramış olsa bile 4 üncü maddenin birinci fıkrasının (h) bendinde belirtilen fiillerden dolayı mesleki saygınlığını kaybeden TMGD eğiticisinin eğitici belgesi iptal edilir. SRC-5 eğitici belgesi düzenlenmesi ve belge iptali. MADDE 32- (1) Adına SRC-5 Eğitici Belgesi düzenlenecek kişiler aşağıdaki bilgi ve belgelerle İdareye başvurur:. a) Başvuru dilekçesi. b) Adli sicil kaydı belgesi. c) Lisans belgesinin aslı veya noter onaylı sureti veya e-Devlet çıktısı. ç) Yetkili yangın söndürme eğitim merkezlerinden alınmış uygulamalı yangın söndürme eğitimine katılım belgesi. d) Bakanlığın açmış olduğu Eğiticilerin Eğitimi Programına katılarak, program sonrası yapılan sınavda 80 veya üzeri puan aldığını gösteren katılım belgesi veya ADR Anlaşmasına taraf ülkelerden herhangi birinin yetkili makamlarınca verilen ve Bakanlıkça kabul edilmiş; ADR Temel Eğitimi, ADR Tank Eğitimi, ADR Sınıf 1 Eğitimi veya ADR Sınıf 7 Eğitimi konularından biri için geçerli eğitici belgesi. e) Üniversitelerin eğitim fakültelerinden mezun olanlar ile İdare tarafından düzenlenen eğiticilerin eğitimi programında yetişkinler için formasyon eğitimi alanlar hariç olmak üzere Milli Eğitim Bakanlığınca yetkilendirilmiş eğitim kuruluşlarından veya üniversitelerden alınan eğiticilerin eğitimi (formasyon eğitimi) belgesinin sureti. (2) Başvurusu uygun olan kişiler adına belge ücretinin ödenmesini müteakip, e-Devlet sistemi üzerinden SRC-5 Eğitici Belgesi düzenlenir. (3) 5237 sayılı Kanunun 53 üncü maddesinde belirtilen süreler geçmiş ve affa uğramış olsa bile 4 üncü maddenin birinci fıkrasının (h) bendinde belirtilen fiillerden dolayı mesleki saygınlığa haiz olmayanlar SRC-5 eğiticisi olamaz. Mesleki saygınlığa sahip olmadığı tespit edilen SRC-5 eğiticisinin eğitici belgesi iptal edilir. Eğiticilerin görevleri ve yükümlülükleri. MADDE 33- (1) Eğiticiler;. a) Eğitim konu başlıklarına ve müfredata uygun eğitim vermekle,. b) Eğitimde, 6 ncı maddede yer alan eğitim dokümanı, materyali ve teçhizatını kullanmakla,. c) Kursiyer devam çizelgelerine devamsızlık yapan adayları işlemek ve bu çizelgelere ad ve soyad yazarak imzalamakla,. ç) Eğitici olarak kaydedildikleri eğitim dönemini, dönem kilitlenmeden turkiye.gov.tr üzerinden onaylamakla,. d) Eğitim dönemini programa uygun vermekle,. e) Eğitimi düzenli ve disiplinli bir şekilde yürütmek ve sonuçlandırmakla,. f) Eğitimi yetki belgesi düzenlenen adreste vermekle,. g) Programını onayladığı eğitimi vermekle,. yükümlüdür. (2) Bir eğitici en fazla 2 eğitim kuruluşunda eğitim verebilir. (3) Eğiticiler ile eğitim kuruluşları arasında yapılan sözleşmeler, eğitim kuruluşunun eğitici atamasını kamu.turkiye.gov.tr sistemi üzerinden yapması ve eğiticinin turkiye.gov.tr sistemi üzerinden onayına müteakip geçerli olacaktır. (4) Eğiticiler, bu Yönetmelik kapsamında eğitim kuruluşları ile yapmış oldukları eğitici sözleşmesini feshetmesi halinde, bu işlem turkiye.gov.tr üzerinden İdareye bildirilir. BEŞİNCİ BÖLÜM. Belge ve Sertifika Ücretleri, Belgelerin İptali. Belge ücretleri. MADDE 34- (1) Yetki belgesi ücreti 54.786 (ellidörtbinyediyüzseksenaltı) TL olup, yenileme ücreti belge ücretinin % 15’idir. (2) TMGDS ücreti 1.609 (binaltıyüzdokuz) TL, her bir sertifika için yenileme ücreti ise 256 (ikiyüzellialtı) TL’dir. (3) Eğitici belgesi ücreti 1.609 (binaltıyüzdokuz) TL’dir. (4) SRC-5 belgesi ücreti 42 (kırkiki) TL’dir. Herhangi bir nedenle yeniden düzenlenen SRC-5 belgesi aynı ücrete tabidir. (5) Belge ücretleri, her yıl bir önceki yıla ilişkin olarak 4/1/1961 tarihli ve 213 sayılı Vergi Usul Kanunu uyarınca tespit ve ilan edilen yeniden değerleme oranında takvim yılı başından geçerli olmak üzere arttırılarak uygulanır. (6) Bu Yönetmelik kapsamında kursiyerlere verilecek eğitimlerde alınacak ücretler eğitim kurumlarınca belirlenir. (7) Eğitim ücretlerinin ülke ekonomisi ve kamu yararı aleyhine sonuç vermesi ve aşırı ücret uygulanması veya rekabet ortamının bozulması halinde ve gerektiğinde taban ve tavan eğitim ücretleri Bakanlıkça tespit edilebilir. (8) 23 üncü maddenin ikinci fıkrası kapsamında alınan sertifikalar için alınacak ücret 1.609 (binaltıyüzdokuz) TL’dir. Faaliyetin geçici durdurulması veya belgelerin iptali. MADDE 35- (1) Yetki belgesi sahiplerinin, gerçek veya tüzel kişiliklerinin son bulduğunun veya yetki belgesinin iptali taleplerinin yetkili kişilerce İdareye bildirmeleri halinde, yetki belgeleri İdare tarafından iptal edilir. (2) 7 nci maddenin sekizinci fıkrasında belirtilen hususun tespit edilmesi halinde, İdarece yapılacak bildirim tarihinden itibaren 30 gün içerisinde durumlarını bu maddeye uygun hale getirmeyenlerin yetki belgesi iptal edilir. (3) Bu Yönetmelik kapsamında yapılan denetimler ile gerektiğinde Bakanlıkça yapılan inceleme ve soruşturma sonucunda başvuru, yenileme, değişiklik ve benzeri her türlü müracaat sırasında beyan edilen bilgiler ve belgelerden herhangi birinin, belge/sertifika almaya hakkı yokken, alabilecek şekilde yanlış ve yanıltıcı olarak verildiğinin ve/veya belgelerde tahrifat yapıldığının tespit edilmesi halinde, ilgili kişilerin belgeleri/sertifikaları iptal edilir. Bu iptal işlemi; bilgi için gerekçesiyle birlikte ilgili belge/sertifika sahibine, gerekli kanuni işlemin yapılması için otuz gün içinde de ilgili Cumhuriyet Savcılığına bildirilir. Bu fıkraya göre belgesi/sertifikası iptal edilenlerin iki yıl geçmedikçe yeni belge/sertifika talepleri dikkate alınmaz ve reddedilir. (4) 11 inci maddenin birinci fıkrasının (h) bendine 3 sefer aykırı hareket eden eğitim kuruluşlarının faaliyeti 6 ay süreyle geçici durdurulur. Geçici durdurmanın verildiği tarihte devam eden eğitim dönemi tamamlanır. Eğitimine başlanmamış dönemler iptal edilir. (5) 4 üncü maddenin birinci fıkrasının (h) bendinde belirtilen mesleki saygınlığa aykırı fiillerin herhangi birinden hürriyeti bağlayıcı ceza ile hükümlü bulunduğu tespit edilen TMGD’lerin sertifikaları iptal edilir. ALTINCI BÖLÜM. Denetim, Uyarma, Uyarmanın Kaldırılması, Uyarmaya İlişkin İptaller. Denetim. MADDE 36- (1) Bu Yönetmelik kapsamında yer alan faaliyetler Bakanlığın denetimine tabidir. Denetimler re’sen yapılabileceği gibi üçüncü kişilerin şikâyeti üzerine de yapılabilir. (2) İdarece veya ilgili bölge müdürlüğünce mahallinde yapılacak denetimleri engelleyen veya denetim yapılmasına imkân vermeyen eğitim merkezlerinin söz konusu denetim tarihindeki eğitim programları geçersiz sayılır ve o eğitim programlarında isimleri bildirilen kursiyerler yapılacak sınavlara alınmaz. Uyarma ve uyarmanın kaldırılması. MADDE 37- (1) Bu Yönetmeliğin;. a) 9 uncu maddenin sekizinci fıkrasına aykırı hareket edenlere 50 uyarma,. b) 10 uncu maddenin birinci fıkrasının (b) bendine aykırı hareket edenlere 15 uyarma,. c) 11 inci maddenin birinci fıkrasının (a), (g), (h) ve (ı) bentlerine aykırı hareket eden eğitim kuruluşlarına her bir bent için 20 uyarma,. ç) 11 inci maddenin birinci fıkrasının (b), (c), (ç), (d), (e), (f), (k), (m), (n) ve (ö) bentlerine aykırı hareket eden eğitim kuruluşlarına her bir bent için 12 uyarma,. d) 11 inci maddenin birinci fıkrasının (ğ), (i) ve (j) bentlerine aykırı hareket eden eğitim kuruluşlarına her bir bent için 50 uyarma,. e) 15 inci maddenin ondördüncü fıkrasına aykırı hareket eden eğitim kuruluşlarına 25 uyarma,. f) 26 ncı maddenin onuncu fıkrasına aykırı hareket eden eğitim kuruluşlarına 20 uyarma,. g) 33 üncü maddenin birinci fıkrasının (a), (c), (d) ve (e) bentlerine aykırı hareket eden eğiticiye her bir bent için 10 uyarma,. ğ) 33 üncü maddenin birinci fıkrasının (f) ve (g) bentlerine aykırı hareket eden eğiticiye her bir bent için 30 uyarma,. h) Geçici 2 nci maddeye aykırı hareket eden eğitim kuruluşuna 15 uyarma,. verilir. ı) Bu maddenin birinci fıkrasının (h) bendine göre verilen uyarmanın üzerinden veriliş tarihi itibariyle 30 gün geçmediği sürece aynı bend kapsamında uyarma verilemez. (2) Her bir uyarmanın ücreti 117 (yüzonyedi) TL’dir. Bu ücret, her takvim yılı başından geçerli olmak üzere o yıl için ilan edilen yeniden değerleme oranında artırılarak uygulanır. (3) Uyarmanın veriliş tarihinden itibaren 90 gün içerisinde; ilgilinin İdareye başvurması ve İdarenin uyarmayı paraya çevirmesine müteakip, paraya çevrilen miktarın Bakanlık Döner Sermaye Saymanlığına ödenmesi halinde uyarma kaldırılır. Bu 90 günlük süre içerisinde müracaat edilerek paraya çevrilmeyen uyarma kesinleşir ve kaldırılamaz. Uyarmalara ilişkin iptaller. MADDE 38- (1) Kesinleşmiş uyarmalar 75 uyarmaya ulaşınca yetki/eğitici belgesi iptal edilir. (2) Bu maddenin birinci fıkrasındaki hüküm paraya çevrilen uyarmalar için uygulanmaz. YEDİNCİ BÖLÜM. Çeşitli ve Son Hükümler. Alt düzenleyici işlemler. MADDE 39- (1) Bakanlık, bu Yönetmeliğin uygulanmasını sağlamak üzere alt düzenleyici işlemler yapmaya yetkilidir. Diğer hususlar. MADDE 40- (1) İdareye yapılan başvurularda Bakanlık evrak giriş tarihi esas alınır. (2) Bu Yönetmelikte geçen bilgi ve belgeler, Bakanlık kayıtlarından veya elektronik ortamda erişilebilmesi durumunda istenmeyebilir. Bildirim. MADDE 41- (1) Bu Yönetmeliğe göre uyarmalar, askıya alma ve iptallere ilişkin bildirimler, 7201 sayılı Kanuna ve ilgili diğer tebligat mevzuatına göre yapılır. Uluslararası sözleşme metinleri. MADDE 42- (1) Bakanlık, bu Yönetmeliğe dayanak olan, ülkemizin taraf olduğu ve iki yılda bir güncellenen sözleşme, anlaşma ve kodların çevirisini yapar/yaptırır ve web sayfasında yayınlar. Çeviri ile ilgili yapılacak harcamalar Bakanlık Döner Sermaye Bütçesinden karşılanır. Kazanılmış hak. GEÇİCİ MADDE 1- (1) Bu Yönetmeliğin yürürlüğe girdiği tarihten önce TMGD sınavında başarılı olan kişilere, 13 üncü maddede belirtilen şartları sağlaması ve müracaat etmeleri halinde Yönetmeliğin yürürlüğe girdiği tarihten itibaren 5 yıl geçerli TMGDS düzenlenir. Mevcut eğitim kuruluşları için tebligat zorunluluğu. GEÇİCİ MADDE 2- (1) Bu Yönetmeliğin yayımlandığı tarihten önce yetki belgesi almış olan eğitim kuruluşları 7 nci maddenin beşinci ve altıncı fıkralarındaki tebligata ilişkin şartı, bu Yönetmeliğin yürürlüğe girdiği tarihten itibaren 90 gün içerisinde sağlamak zorundadırlar. Mevcut eğitim kuruluşları için kota uygulaması. GEÇİCİ MADDE 3- (1) 7 nci maddenin birinci fıkrasına göre il bazında belirlenen yetki belgesi sayıları, bu Yönetmeliğin yürürlüğe girdiği tarihten önce verilen belge sayılarını etkilemez. Ancak, herhangi bir sebeple yetki belgelerinin iptal edilmesi halinde, bu Yönetmelikle belirlenen kota sayısına göre işlem yapılır. Eğitim kuruluşları için muafiyet. GEÇİCİ MADDE 4- (1) Bu Yönetmeliğin yürürlüğe girdiği tarihten önce yetki belgesi almış mevcut eğitim kuruluşları, 6 ncı maddenin birinci fıkrasının (a) bendinde yer alan sınıf büyüklüğü ile ilgili hüküm ve beşinci fıkrasındaki hükümlerden muaftır. Ancak, bu Yönetmeliğin yürürlüğe girdiği tarihten sonra adres değişikliği yapmaları halinde bu şartlara uymak zorundadır. Bununla birlikte, mevcut fiziki şartlarında değişiklik yapan eğitim kuruluşları, bu durumu İdareye bildirmek ve bu madde hükümlerine uymak zorundadır. Yürürlük. MADDE 43- (1) Bu Yönetmeliğin;. a) 7 nci maddesinin beşinci ve altıncı, 20 nci maddesinin dördüncü ve beşinci fıkraları yayımı tarihinden 3 ay sonra,. b) 15 inci maddesinin yirminci ve yirmibirinci fıkraları yayımı tarihinden 6 ay sonra,. c) Diğer hükümleri ise yayımı tarihinde,. yürürlüğe girer. Yürütme. MADDE 44- (1) Bu Yönetmelik hükümlerini Ulaştırma ve Altyapı Bakanı yürütür. "
"HELAL AKREDİTASYON KURUMU DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Helal Akreditasyon Kurumunda görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Helal Akreditasyon Kurumunda 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri  Ek-1’de yer alan Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlük. MADDE 6- (1) Bu Yönetmelik yayımı tarihinde yürürlüğe girer. Yürütme. MADDE 7- (1) Bu Yönetmelik hükümlerini Helal Akreditasyon Kurumu Yönetim Kurulu yürütür. Eki için tıklayınız. "
"NÜKLEER DÜZENLEME UZMANLIĞI YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı; nükleer düzenleme uzman yardımcılarının mesleğe alınmaları, yetiştirilmeleri, yeterlik sınavları, nükleer düzenleme uzmanlığına atanmaları ile nükleer düzenleme uzmanı ve nükleer düzenleme uzman yardımcılarının görev, yetki, sorumlulukları ve çalışmalarına ilişkin usul ve esasları belirlemektir. Kapsam MADDE 2- (1) Bu Yönetmelik, Nükleer Düzenleme Kurumunda istihdam edilecek nükleer düzenleme uzmanı ve nükleer düzenleme uzman yardımcılarını kapsar. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun ek 41 inci maddesi ile 5/3/2022 tarihli ve 7381 sayılı Nükleer Düzenleme Kanununun 22 nci maddesinin birinci fıkrasına dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Başkan: Nükleer Düzenleme Kurumu ve Nükleer Düzenleme Kurulu Başkanını, b) Birim: 95 sayılı Nükleer Düzenleme Kurumunun Teşkilat ve Görevleri Hakkında Cumhurbaşkanlığı Kararnamesinde belirlenen hizmet birimlerini, c) DHD: Nükleer Düzenleme Kurumu Destek Hizmetleri Dairesini, ç) Giriş sınavı: Nükleer Düzenleme Uzman Yardımcılığı kadrolarına atanacakları belirlemek amacıyla Kurumca yapılacak veya yaptırılacak sınavları, d) Komisyon: Giriş sınavı komisyonunu, e) KPSS: Kamu Personeli Seçme Sınavını, f) Kurul: Nükleer Düzenleme Kurulunu, g) Kurum: Nükleer Düzenleme Kurumunu, ğ) ÖSYM: Ölçme, Seçme ve Yerleştirme Merkezini, h) Tez jürisi: Uzman yardımcılarının uzmanlık tezlerini değerlendiren jüriyi, ı) Uzman: Nükleer Düzenleme Uzmanını, i) Uzman yardımcısı: Nükleer Düzenleme Uzman Yardımcısını, j) YDS: Yabancı Dil Bilgisi Seviye Tespit Sınavını, k) Yeterlik sınavı: Nükleer düzenleme uzmanı kadrolarına atanacaklar için Kurum tarafından yapılan sınavı, l) Yeterlik sınavı kurulu: Yeterlik sınavını yapan kurulu, ifade eder. İKİNCİ BÖLÜM Uzman Yardımcılığına Giriş Giriş sınavı MADDE 5- (1) Uzman yardımcıları, mesleğe özel yarışma sınavı ile alınır. (2) Giriş sınavı; yazılı ve sözlü veya yalnızca sözlü sınavdan oluşur. Giriş sınavı Komisyon tarafından yapılır. Yazılı sınav Kurum tarafından yapılabileceği gibi başka kamu kurum ve kuruluşları ile üniversitelere de yaptırılabilir. (3) Giriş sınavının sekretarya işlemleri DHD Başkanlığı tarafından yürütülür. (4) Yazılı sınava, KPSS puanı en yüksek olan adaydan başlanarak atama yapılacak kadro sayısının en çok yirmi katına kadar adayın başvurusu kabul edilir. Son sıradaki aday ile eşit puana sahip adaylar da sınava çağrılır. (5) Giriş sınavının sadece sözlü sınavdan oluşması halinde KPSS puanı en yüksek olan adaydan başlanarak; atama yapılacak kadro sayısının dört katını geçmemek üzere, sınav duyurusunda belirtilen sayıda aday sözlü sınava çağrılır. Son sıradaki adayla aynı puanı alan adaylar da sözlü sınava çağrılır. (6) Atama yapılacak kadro sayısının öğrenim dalları itibarıyla ayrı ayrı belirlenmesi durumunda, giriş sınavına çağrılacak aday sayısı da ayrı ayrı hesaplanır. (7) Giriş sınavına katılma hakkını elde eden adayların listesi, Kurumun internet sayfasında duyurulur. Adaylara ayrıca bir tebligat yapılmaz. Giriş sınavının duyurulması ve zamanı MADDE 6- (1) Alınacak uzman yardımcılarının sayısı, öğrenim dalları itibarıyla Kurum tarafından belirlenir. (2) Giriş sınavına katılma şartları, atama yapılacak kadroların sayısı, sınıfı ve derecesi, KPSS puan türü ya da türleri ve taban puanları, puan sıralamasına göre çağrılacak aday sayısı, öğrenim alanları, sınavın şekli, içeriği ve değerlendirme yöntemi, başvuru tarihleri ve yeri, başvuruya ilişkin iş ve işlemler, sınav tarihi ve yeri ile diğer hususlar sınav başvurusu için öngörülen son başvuru tarihinden en az on beş gün önce Resmî Gazete’de, Cumhurbaşkanınca belirlenen kurumun internet sayfasında ve Kurumun internet sayfasında duyurulur. Giriş sınavına katılma şartları MADDE 7- (1) Giriş sınavına katılacaklarda aşağıdaki şartlar aranır: a) 657 sayılı Kanunun 48 inci maddesinin birinci fıkrasının (A) bendinde yer alan genel şartları taşımak. b) Giriş sınavının yapıldığı yılın Ocak ayının birinci günü itibarıyla otuz beş yaşını doldurmamış olmak. c) Son başvuru tarihi itibarıyla geçerlilik süresi dolmamış olmak şartıyla, KPSS’den sınav duyurusunda belirtilen puan türüne göre taban puan ve üzerinde puan almış olmak. ç) Sınav duyurusunda belirtilen dil veya dillerden; YDS’den en az (D) seviyesinde veya dil yeterliliği bakımından buna denkliği kabul edilen ve uluslararası geçerliliği bulunan belgeye sahip olmak. d) En az dört yıllık lisans eğitimi veren; 1) Hukuk, siyasal bilgiler, iktisat, işletme, iktisadi ve idari bilimler veya iletişim fakültelerinden, 2) Mühendislik, fen veya fen-edebiyat fakültelerinden, 3) Hizmet gereği çerçevesinde Kurul tarafından belirlenen ve sınav duyurusunda belirtilen diğer fakültelerden, ya da bunlara denkliği Yükseköğretim Kurulu tarafından kabul edilen yurt içindeki veya yurt dışındaki yükseköğretim kurumlarından mezun olmak. Giriş sınavı başvurusunda istenecek belgeler ve başvuru şekli MADDE 8- (1) Giriş sınavına katılabilmek için, elektronik ortamda doldurulacak başvuru formu ile birlikte aşağıda verilen belgelerin sınav duyurusunda belirtilen son başvuru tarihi mesai bitimine kadar Kuruma elden, posta yoluyla veya sınav duyurusunda belirtilen diğer usullerle teslim edilmesi zorunludur: a) Yükseköğrenim diploması veya geçici mezuniyet belgesinin aslı ya da onaylı örneği veya e-devlet üzerinden alınacak yükseköğretim mezuniyet belgesi. b) İki adet vesikalık fotoğraf. c) KPSS sonuç belgesi. ç) YDS sonuç belgesi. d) Adayın özgeçmişi. e) Elektronik ortamda doldurulacak üç adet güvenlik soruşturması ve arşiv araştırması formu. (2) Birinci fıkranın (a), (c) ve (ç) bentlerinde sayılan belgeler, asılları ibraz edilmek kaydıyla Kurum tarafından da onaylanabilir. (3) Yurt dışındaki yükseköğretim kurumlarından mezun olan adayların diploma denkliğinin Yükseköğretim Kurulunca kabul edildiğini gösterir belgenin aslının veya Kurumca onaylı örneğinin de başvuru belgelerine eklenmesi gerekir. (4) Postadaki gecikmeler ve sınav duyurusunda belirtilen süre içerisinde yapılmayan başvurular dikkate alınmaz. Giriş sınavı komisyonu MADDE 9- (1) Giriş sınavlarının yapılması, sınav sonuçlarının değerlendirilmesi ve sınava itirazların incelenerek karara bağlanması ile ilgili çalışmalar, Komisyon tarafından yapılır. (2) Komisyon, Başkanın veya görevlendireceği başkan yardımcısının başkanlığında, DHD Başkanı ile Başkan tarafından başkan yardımcısı, daire başkanı, grup başkanı ve uzmanlar arasından belirlenecek başkan dâhil beş asıl ve üç yedek üyeden oluşur. Gerek görüldüğünde Başkan tarafından en çok iki üye yükseköğretim kurumlarının öğretim üyeleri arasından seçilebilir. (3) Asıl üyelerin herhangi bir nedenle Komisyona katılamamaları halinde yedek üyeler tespit sırasına göre Komisyona katılır. (4) Komisyon üye tam sayısıyla toplanır ve oy çokluğuyla karar alır. Çekimser oy kullanılamaz. (5) Komisyonun başkan ve üyeleri; boşanmış olsalar dahi eşlerinin, ikinci dereceye kadar (bu derece dâhil) kan ve kayın hısımlarının veya evlatlıklarının katıldığı sınavlarda görev alamazlar. (6) Komisyonun sekretarya hizmetleri DHD Başkanlığınca yürütülür. Yazılı sınav MADDE 10- (1) Yazılı sınav; genel yetenek ve genel kültür ile mezun olunan bölümlerin müfredatı kapsamındaki konulardan oluşur. Yazılı sınav konularının alt başlıkları Kurumun görev alanı da dikkate alınarak sınav duyurusunda belirtilir. Yazılı sınav, test ve/veya klasik usulde düzenlenebilir. (2) Sınav sorularının yüzde otuzunu genel yetenek ve genel kültür, yüzde yetmişini alan bilgisi oluşturur. (3) Yazılı sınav yüz tam puan üzerinden değerlendirilir. Yazılı sınavda başarılı sayılmak için en az yetmiş puan almak gerekir. (4) Yazılı sınav sonuçları, sınavın yapıldığı tarihten itibaren en geç otuz gün içerisinde Kurumun internet sayfasında duyurulur. Sınavı kazanan adaylara ayrıca bir tebligat yapılmaz. (5) Yazılı sınavda başarılı olanlardan, en yüksek puan alan adaylardan başlanarak, sınav duyurusunda belirtilen kadro sayısının dört katına kadar aday sözlü sınava çağrılır. Son sıradaki adayla aynı puanı alan adaylar da sözlü sınava çağrılır. (6) Yazılı sınavın, 5 inci maddede belirtilen kurum ve kuruluşlara yaptırılması halinde sınava ilişkin hususlar, Kurum ve ilgili kurum ya da kuruluş arasında yapılacak protokol ile belirlenir. Sözlü sınav MADDE 11- (1) Sözlü sınavda adaylar, Ek-1’de yer alan Nükleer Düzenleme Uzman Yardımcılığı Giriş Sınavı Değerlendirme Formu üzerinden; a) Sınav konularına ilişkin bilgi düzeyi, b) Bir konuyu kavrayıp özetleme, ifade yeteneği ve muhakeme gücü, c) Liyakati, temsil kabiliyeti, davranış ve tepkilerinin mesleğe uygunluğu, ç) Özgüveni, ikna kabiliyeti ve inandırıcılığı, d) Genel yetenek ve genel kültürü, e) Bilimsel ve teknolojik gelişmelere açıklığı, yönlerinden değerlendirilir. (2) Adaylar, komisyon tarafından birinci fıkranın (a) bendi için elli, diğer bentlerde yazılı özelliklerin her biri için onar puan üzerinden değerlendirilir. Sözlü sınavda başarılı olmak için, Komisyon başkanı ve üyelerinin yüz tam puan üzerinden verdikleri puanların aritmetik ortalamasının en az yetmiş olması şarttır. (3) Sözlü sınavda Ek-1’de yer alan değerlendirme formu dışında herhangi bir kayıt veya kayıt sistemi kullanılmaz. Giriş sınavının değerlendirilmesi ve sonuçların duyurulması MADDE 12- (1) Giriş sınavı sonucu; yazılı ve sözlü sınav puanlarının, yalnızca sözlü sınav yapılması durumunda ise adayın KPSS puanı ile sözlü sınavının aritmetik ortalaması alınarak ve puanı en yüksek adaydan başlanarak atama yapılacak kadro sayısı kadar asıl, asıl aday sayısının yarısı kadar da yedek aday giriş sınavı komisyonu tarafından belirlenir. Yedek listede yer alan adayların hakları, sınav sonuçlarının ilanını takip eden bir yıl için geçerlidir ve daha sonraki sınavlar için müktesep hak veya herhangi bir öncelik teşkil etmez. (2) Sınav puanlarının eşitliği halinde sırasıyla; yazılı sınav yapılmışsa yazılı sınav puanı, yapılmamışsa sözlü sınav puanı, KPSS puanı ve YDS puanı yüksek olan aday sıralamada üstte yer alır. (3) Sınav sonuçlarına ilişkin listeler Kurumun internet sayfasında duyurulur. Giriş sınavı sonuçlarına itiraz MADDE 13- (1) Sınav sonuçlarının Kurumun internet sayfasında duyurulmasından itibaren adaylar, yedi iş günü içerisinde Kuruma yazılı olarak itiraz edebilir. İtirazlar, itiraz süresinin bitiminden itibaren DHD Başkanlığı tarafından derhal Komisyona intikal ettirilir. Komisyon, itirazları en geç on iş günü içerisinde karara bağlar. (2) İtiraz sonucu, adaya yazılı olarak bildirilir. Uzman yardımcılığına atanacaklardan istenilecek belgeler MADDE 14- (1) Uzman yardımcılığına atanacak adayların aşağıdaki belgeleri, sınav sonuçlarının duyurulduğu tarihi takip eden on beş gün içerisinde elden veya posta yoluyla Kuruma teslim etmeleri gerekir: a) Adli sicil kaydı yazılı beyanı. b) Erkek adaylar için askerlikle ilgisi bulunmadığına dair yazılı beyanı. c) Dört adet vesikalık fotoğraf. ç) Görevini devamlı yapmasına engel olabilecek akıl hastalığı bulunmadığına dair yazılı beyanı. d) Mal bildirimi. (2) Gerçeğe aykırı beyanda bulunduğu tespit edilen adayların sınavları geçersiz sayılır ve atamaları yapılmaz. Bu kişilerin atamaları yapılmış olsa dahi iptal edilir. Bu kişiler hiçbir hak talep edemezler ve haklarında, Cumhuriyet başsavcılığına suç duyurusunda bulunulur. Uzman yardımcılarının atanması MADDE 15- (1) Giriş sınavında başarılı olanlar, durumlarına uygun uzman yardımcısı kadrolarına atanır. Süresi içerisinde belgelerini teslim etmeyenlerin atamaları yapılmaz. (2) Giriş sınavında başarılı olanlardan kanuni süresi içerisinde göreve başlamayanlar, ataması yapılıp da herhangi bir sebeple görevden ayrılanlar ile atama şartlarını taşımadığı anlaşılanların yerlerine yedek adayların ataması puan üstünlüğüne göre yapılır. ÜÇÜNCÜ BÖLÜM Uzman Yardımcılarının Yetiştirilmesi, Tez ve Yeterlik Sınavı Uzman yardımcılarının eğitimi ve yetiştirilmeleri MADDE 16- (1) Uzman yardımcılığı süresi en az üç yıldır. (2) Uzman yardımcısı olarak atananlar bu kadroda bulundukları sürece uzmanlığın gerektirdiği bilgi, beceri ve etik değerler ile Kurum kültürünü kazanmaları amacıyla verilecek görevlerin yanı sıra; a) Kurumun teşkilat yapısı, görevleri ve çalışma usul ve esasları hakkında bilgi ve tecrübe kazanmaya, b) Kurumun görev, yetki ve sorumluluk alanına giren konulara ilişkin mevzuata ve bu mevzuatın uygulanmasına ilişkin bilgi ve becerileri kazanmaya, c) Yazışma, rapor yazma, inceleme ve araştırma teknikleri konularında gerekli bilgi ve yeteneği kazanmaya, ç) Mesleki konularda bilimsel ve teknik çalışma ve araştırma alışkanlığını kazanmaya, d) Yabancı dil bilgisini geliştirmeye, e) Bilgisayar ve teknoloji kullanım becerilerini geliştirmeye, f) Kurumun görev, yetki ve sorumluluk alanıyla ilgili konularda ulusal ve uluslararası konferans, seminer, eğitim, araştırma ve staj programlarına katılmak suretiyle mesleki bilgi, beceri, tecrübe ve temsil kabiliyetini geliştirmeye, yönelik çalışmalarda bulunurlar. (3) Uzman yardımcıları, 21/2/1983 tarihli ve 83/6061 sayılı Bakanlar Kurulu Kararı ile yürürlüğe konulan Aday Memurların Yetiştirilmelerine İlişkin Genel Yönetmelik çerçevesinde eğitim ve staja tabi tutulur. (4) DHD Başkanlığı, uzman yardımcıları için  Kurul tarafından belirlenen eğitim planına uygun olarak staj ve yetiştirme faaliyetlerini içeren yıllık eğitim programı hazırlayarak Başkanın onayına sunar. Uzmanlığa atanma şartları MADDE 17- (1) Uzmanlığa atanabilmek için; a) Yeterlik sınavında başarılı olmak, b) Yeterlik sınavı tarihinde geçerli olan veya yeterlik sınavından itibaren en geç iki yıl içinde YDS’den en az (C) düzeyinde geçerli yabancı dil belgesine veya buna denk kabul edilen ve uluslararası geçerliliği bulunan başka bir yabancı dil belgesine sahip olmak, şarttır. Tez konuları listesi MADDE 18- (1) DHD Başkanlığı birimlerin de görüşlerini alarak Kurumun strateji ve hedeflerine uygun tez konuları listesi oluşturur ve Başkanın onayına sunar. Tez konuları listesi aynı usulle güncellenir. Uzmanlık tez konusunun belirlenmesi MADDE 19- (1) Uzman yardımcılarının, Kurumun görev, yetki ve sorumluluk alanı ile ilgili konularda uzmanlık tezi hazırlamaları şarttır. (2) Uzman yardımcıları; adaylıkta geçen süre dâhil aylıksız izin ile toplamı üç ayı aşan hastalık ve refakat izinleri hariç, Kurumdaki on sekiz aylık hizmet süresinin tamamlanmasından itibaren en geç altı ay içinde, tez konuları listesinden iki konu belirleyerek tez önerilerini hazırlar ve görev yaptığı birim amirine sunar. Uzman yardımcısı tez önerilerinde; tezin konusuna, çalışmanın amacına, önemine, yöntemine, muhtemel kaynakçasına, çalışma planına ve varsa öngörülen ekleri hakkında bilgilere yer verir. Birim amiri, tez önerilerini değerlendirdikten sonra tercih sırasına göre listeleyerek DHD Başkanlığına gönderir. Tez konuları DHD Başkanlığı tarafından incelenerek yedi iş günü içinde Başkandan alınacak onayla kesinleşir. Tez konusunun uygun bulunmaması halinde, uzman yardımcısı on iş günü içinde Başkanın önerileri doğrultusunda yeni bir tez konusu belirler. Belirlenen tez konusu aynı usulle onaya sunulur. Tez konusunun ikinci kez uygun görülmemesi halinde, Başkan tarafından tez konusu resen belirlenir. (3) Süresi içerisinde tez konusunu bildirmeyen uzman yardımcılarına DHD Başkanlığı tarafından otuz gün ek süre verilerek uzman yardımcılarından birinci fıkrada belirtilen işlemleri yapması yazılı olarak istenir. Bu süre sonunda da tez konusunu bildirmeyen uzman yardımcılarının tez konusu, ilgili birim amirinin teklifiyle Başkan tarafından resen belirlenir. (4) Uzman yardımcısı, uzmanlık tez konusunun kesinleşmesinden itibaren en geç bir ay içerisinde, kendisine rehberlik etmek ve tezinin bilimsel tez yazım usul ve esaslarına, seçilen konunun niteliğine, Kurumun görev alanı ile ilgili hususlara uygunluğunu temin etmek maksadıyla daire başkanı, grup başkanı, uzmanlar veya gerekiyorsa yükseköğretim kurumlarında görevli öğretim üyeleri arasından bir tez danışmanı belirler ve DHD Başkanlığı vasıtasıyla Başkanın onayına sunar. Başkan, gerektiğinde başka bir tez danışmanı da belirleyebilir. (5) Kesinleşen tez konusu uzman yardımcısına ve tez danışmanına tebliğ edilmek üzere ilgili birimlere gönderilir ve ilgililerin özlük dosyasına konulur. Uzmanlık tezinin hazırlanması MADDE 20- (1) Uzmanlık tezi, tez konusunun kesinleşme tarihini takip eden bir yıl içinde hazırlanır. (2) Uzmanlık tezinin, tez danışmanının rehberliğinde hazırlanması ve uzman yardımcısının görüş, değerlendirme ve önerilerini içeren bilimsel esaslara, bilimsel araştırma ve yayın etiği kurallarına ve Başkan tarafından onaylanan tez hazırlama yönergesi usullerine uygun bir eser olması gerekir. (3) Türkçe olarak hazırlanacak uzmanlık tezinin, başka bir kurum ve kuruluşta uzmanlık, yüksek lisans, doktora tezi veya başka bir amaçla benzer şekilde hazırlanmamış ve kullanılmamış olması zorunludur. Aksi durumun tespiti halinde, tez başarısız sayılır ve ilgililer hakkında disiplin hükümleri uygulanır. (4) Tez konusu uygun bulunan uzman yardımcısının, tez konusunun kesinleşme tarihinden itibaren en geç üç ay içinde tez konusunu değiştirmeyi yazılı olarak talep etmesi durumunda, tez konusu Başkan tarafından bir defaya mahsus değiştirilebilir. Tez konusunun değiştirilmesi tezin teslim süresini uzatmaz. (5) Tez danışmanı, uzman yardımcısının yazılı talebi üzerine Başkan tarafından değiştirilebilir. Uzmanlık tezinin teslimi ve ilave süre verilmesi MADDE 21- (1) Uzman yardımcısı hazırladığı uzmanlık tezini ve tez danışmanının değerlendirme raporunu altı adet çoğaltarak, tez konusunun kesinleşme tarihini takip eden bir yıl içinde görev yaptığı birimin amirine teslim eder. Birim amirleri teslim aldığı tezleri üç iş günü içinde DHD Başkanlığına gönderir. DHD Başkanlığı uzmanlık tezlerini üç iş günü içinde jüri üyelerine teslim eder. (2) Süresi içinde tezlerini sunamayan uzman yardımcılarına altı ayı aşmamak üzere Başkan tarafından ilave süre verilir. Tez jürisi ve yeterlik sınavı kurulu MADDE 22- (1) Tez jürisi ve yeterlik sınavı kurulu, Başkanın veya görevlendireceği başkan yardımcısının başkanlığında; başkan yardımcısı, daire başkanı, grup başkanı ve uzmanlar arasından Başkan tarafından belirlenecek üyeler ile tez jürisi/yeterlik sınavı kurulu başkanı dâhil beş asıl ve üç yedek üyeden oluşur. Gerek görüldüğünde Başkan tarafından en çok iki üye yükseköğretim kurumlarının öğretim üyeleri arasından seçilebilir. (2) Asıl üyelerin herhangi bir nedenle toplantılara katılamamaları halinde yedek üyeler tespit sırasına göre katılır. (3) Tez jürisi ve yeterlik sınavı kurulu üye tam sayısıyla toplanır ve oy çokluğuyla karar alır. Çekimser oy kullanılamaz. (4) Tez jürisinin ve yeterlik sınavı kurulunun başkan ve üyeleri; boşanmış olsalar dahi eşlerinin, ikinci dereceye kadar (bu derece dâhil) kan ve kayın hısımlarının veya evlatlıklarının katıldığı tez değerlendirme toplantıları veya yeterlik sınavlarında görev alamazlar. (5) Tez jürisinin ve yeterlik sınavı kurulunun sekretarya hizmetleri DHD Başkanlığınca yürütülür. (6) Tez jürisi ve yeterlik sınavı kurulu aynı üyelerden belirlenebileceği gibi farklı üyelerden de belirlenebilir. Tezin değerlendirilmesi ve kabulü MADDE 23- (1) Tez jürisi, teslim aldığı tezleri en geç iki ay içinde inceler. Uzman yardımcısı tezini savunmak üzere bir ay içinde çağrılır. Tez jürisi gerek görmesi halinde tez danışmanını dinlemek üzere davet edebilir. (2) Uzman yardımcısı, tez jürisi önünde tezini sözlü olarak savunur ve teziyle ilgili soruları cevaplandırır. (3) Uzman yardımcısının sözlü savunmasından sonra tez jürisi üyeleri, tezin; yazım kurallarına ve bilimsel esaslara uygunluğu, tutarlılığı, analiz açısından yeterliliği, konunun anlaşılırlığı, özgünlüğü, Kuruma katkısı ve uzman yardımcısının görüşlerini yansıtması hususlarını dikkate alarak değerlendirir ve oylarını başarılı veya başarısız şeklinde kullanır. (4) Tezini teslim ettiği halde, geçerli bir mazereti nedeniyle tez savunmasına katılamamış olan uzman yardımcısı için ikinci bir tez savunma tarihi belirlenir. Geçerli bir mazereti olmaksızın veya ikinci tez savunmasına katılmamış olan uzman yardımcısı başarısız tez vermiş sayılır. (5) Tez jürisince, tezi ve savunması başarılı bulunduğu halde tezde düzeltme yapılması gerektiğinin belirlenmesi durumunda, uzman yardımcısı iki ayı aşmamak üzere verilecek ilave süre içerisinde istenilen düzeltmeleri yaparak düzeltilerek son hali verilmiş tezini DHD Başkanlığına teslim eder. Tezin başarısız bulunması MADDE 24- (1) Tez jürisi tarafından tezi başarısız bulunan veya başarısız tez vermiş sayılan uzman yardımcısına yeni bir tez hazırlaması ve tezini sunması için altı ayı aşmamak üzere ilave süre verilir. Bu süre sonunda tezini teslim etmeyen, savunmayan veya ikinci defa tezi başarısız bulunanlar hakkında 29 uncu madde hükmü uygulanır. Yeterlik sınavına giriş şartları MADDE 25- (1) Yeterlik sınavına girebilmek için; a) Uzman yardımcısı kadrosunda, adaylıkta geçen süreler dâhil aylıksız izin ile toplamı üç ayı aşan hastalık ve refakat izinleri hariç en az üç yıl çalışılmış olması, b) Hazırlanan uzmanlık tezinin başarılı bulunması, şarttır. Yeterlik sınavı MADDE 26- (1) Yeterlik sınavı,  Kurum tarafından duyurulan yer ve tarihte yazılı olarak yapılır. (2) Yeterlik sınavı, Kurumun görev, yetki ve sorumluluk alanına giren ve sınavdan en az üç ay önce duyurulan konulardan yapılır. (3) Sınavda yüz tam puan üzerinden en az yetmiş puan alanlar başarılı sayılır. (4) Yeterlik sınavında başarılı olamayanlar veya sınava girmeye hak kazandığı halde geçerli mazereti olmaksızın sınav hakkını kullanmayanlara,  aynı konularda birinci sınav tarihinden itibaren üç aydan az olmamak üzere bir yıl içinde ikinci kez sınav hakkı verilir.  İkinci sınavda da başarılı olamayan veya sınav hakkını kullanmayanlar hakkında 29 uncu madde hükmü uygulanır. (5) Yeterlik sınavı sonuçları beş iş günü içinde ilgililere yazılı olarak duyurulur. Yeterlik sınavı sonucuna itiraz MADDE 27- (1) Uzman yardımcıları, yeterlik sınavı sonuçlarının kendilerine yazılı olarak duyurulduğu tarihi takip eden yedi iş günü içinde sınav sonuçlarına itiraz edebilir. İtirazlar bu sürenin bitiminden itibaren yeterlik sınavı kurulu tarafından en fazla beş iş günü içinde karara bağlanır ve itiraz sahibine yazılı olarak bildirilir. Süresi içinde yapılmayan itirazlar dikkate alınmaz. Uzmanlığa atanma MADDE 28- (1) Yeterlik sınavından başarılı olanların uzman kadrolarına atanabilmeleri, yeterlik sınavı tarihinde geçerli olan veya yeterlik sınavından itibaren en geç iki yıl içinde YDS’den en az (C) düzeyinde geçerli yabancı dil belgesine veya buna denk kabul edilen ve uluslararası geçerliliği bulunan başka bir yabancı dil belgesine sahip olma şartına bağlıdır. Uzman yardımcısı unvanının sona ermesi MADDE 29- (1) Uzman yardımcılarından; a) Verilen ilave süre içinde tezlerini sunmayan veya ikinci defa hazırladıkları tezleri de kabul edilmeyenler, b) İkinci yeterlik sınavında da başarı gösteremeyen veya sınav hakkını kullanmayanlar, c) Süresi içinde yabancı dil yeterliliği şartını yerine getirmeyenler, uzman yardımcısı unvanını kaybeder ve durumlarına uygun memur unvanlı kadrolara atanırlar. DÖRDÜNCÜ BÖLÜM Uzman ve Uzman Yardımcılarının Görev ve Sorumlulukları ile Yurt Dışında Eğitim Uzman yardımcılarının görev, yetki ve yükümlülükleri MADDE 30- (1) Uzman yardımcıları; a) Görev yaptığı birimin günlük, kısa ve uzun vadeli işlerine katkıda bulunmak, b) Uzmanlarca yapılacak araştırma, inceleme ve diğer çalışmalar için gerekli dokümanları toplamak ve ön hazırlık çalışmaları ile gerektiğinde tek başına araştırma ve inceleme yapmak, c) Görevlendirildiklerinde kurum içi ve kurum dışı toplantılar ile inceleme ve denetleme programlarına katılmak, ç) Mesleki konularda yurt içindeki ve yurt dışındaki gelişmeleri ve yayınları takip etmek, d) Amirleri veya uzmanlar tarafından verilecek benzer nitelikteki diğer görevleri yerine getirmek, ile yükümlüdür. Uzmanların görev, yetki ve yükümlülükleri MADDE 31- (1) Uzmanlar; a) Görev yaptığı birim amirliği tarafından verilen görevleri yapmak, gerektiğinde ölçüm, analiz, muayene, test, inceleme, denetim, araştırma ve soruşturmaları yapmak, b) Uluslararası sözleşmelerin Kuruma verdiği görevleri takip etmek ve bu çerçevede gerekli çalışmaları yapmak, c) Kurumun görev alanına giren mevzuat değişikliklerini takip etmek, mevzuatın geliştirilmesi ile ilgili çalışmalar yaparak uygulamada aksayan yönlerine ilişkin görüş ve önerilerini bildirmek, mevzuata ilişkin taslakların hazırlanmasına, görüşülmesine katkıda bulunmak, ç) Yurt içi ve yurt dışı toplantıları ve çalışmaları takip etmek,  kurum içi ya da kurumlar arası toplantı ve çalışmalara katılmak, konferans, kurs ve seminerler vermek, d) Kurumun görev alanlarında mevzuatı ve mesleki konularda yurt içindeki ve yurt dışındaki gelişmeleri ve yayınları izlemek, gerekli dokümanları toplamak, e) Uzman yardımcılarının yetiştirilmesine, bilgi ve deneyimlerinin geliştirilmesine yardımcı olmak, f) Kurumun görevlerini tarafsızlık, nesnellik, eşitlik, dürüstlük, gizlilik, çıkar çatışmasından kaçınma, nezaket, saygı, yetkinlik ve mesleki özen gibi etik davranış ilkelerine göre yürütmek, g) Amirleri tarafından verilen benzer nitelikteki diğer görevleri yerine getirmek, ile yükümlüdür. Uzman ve uzman yardımcılarının sorumlulukları MADDE 32- (1) Uzman ve uzman yardımcıları, uzmanlık gerektiren çalışmaların ve görevlerin mevzuata, plan ve programlara uygun olarak, süresinde ve eksiksiz yerine getirilmesinden, hizmetlerin adil, verimli ve etkin sunulmasından amirlerine karşı sorumludur. (2) Uzman ve uzman yardımcıları, uzmanlık mesleğinin gerektirdiği itibar ve güven duygusunu sarsacak ve etik ilkelere aykırı düşecek nitelikte davranışlarda bulunamaz. Yurt dışında eğitim MADDE 33- (1) Uzman ve uzman yardımcıları, 657 sayılı Kanun ile 21/1/1974 tarihli ve 7/7756 sayılı Bakanlar Kurulu Kararı ile yürürlüğe konulan Yetiştirilmek Amacıyla Yurt Dışına Gönderilecek Devlet Memurları Hakkında Yönetmelik ve bu Yönetmeliğe uygun olarak Kurul tarafından belirlenecek usul ve esaslar çerçevesinde, ihtiyaç duyulan konularda işbaşı eğitim de dâhil olmak üzere teorik ve uygulamalı eğitim, inceleme ve araştırma yapmak, staj, mesleki bilgi ve deneyimini arttırmak ve lisansüstü eğitim amacıyla yurt dışına gönderilebilir. BEŞİNCİ BÖLÜM Çeşitli ve Son Hükümler Hüküm bulunmayan haller MADDE 34- (1) Bu Yönetmelikte hüküm bulunmayan hallerde; 657 sayılı Kanun, 18/3/2002 tarihli ve 2002/3975 sayılı Bakanlar Kurulu Kararı ile yürürlüğe konulan Kamu Görevlerine İlk Defa Atanacaklar İçin Yapılacak Sınavlar Hakkında Genel Yönetmelik, Aday Memurların Yetiştirilmelerine İlişkin Genel Yönetmelik ve Yetiştirilmek Amacıyla Yurt Dışına Gönderilecek Devlet Memurları Hakkında Yönetmelik hükümleri ile diğer ilgili mevzuat hükümleri uygulanır. Yeniden atanma MADDE 35- (1) Uzman unvanını kazandıktan sonra, Kurumdaki görevlerinden çeşitli sebeplerle ayrılanlardan yeniden atanmak isteyenler, boş kadro bulunması ve mevzuatında öngörülen şartları taşımaları halinde uzmanlığa yeniden atanabilirler. Yürürlükten kaldırılan yönetmelik MADDE 36- (1) 18/10/2019 tarihli ve 30922 sayılı Resmî Gazete’de yayımlanan Nükleer Düzenleme Uzmanlığı Yönetmeliği yürürlükten kaldırılmıştır. Yürürlük MADDE 37- (1) Bu Yönetmelik yayımı tarihinde yürürlüğe girer. Yürütme MADDE 38- (1) Bu Yönetmelik hükümlerini Nükleer Düzenleme Kurumu Başkanı yürütür.   Eki için tıklayınız. "
"İSLAM KONFERANSI TEŞKİLATI ÜYESİ DEVLETLER ARASINDA TERCİHLİ. TİCARET SİSTEMİ (TPS-OIC) MENŞE KURALLARI ANLAŞMASI. ÇERÇEVESİNDEKİ TİCARETTE EŞYANIN TERCİHLİ. MENŞEİNİN TESPİTİ HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; 28/11/1991 tarihli ve 91/2470 sayılı Bakanlar Kurulu Kararı ile onaylanan İslam Konferansı Teşkilatı Üyesi Devletler Arasında Tercihli Ticaret Sistemi Çerçeve Anlaşması ile 2/5/2008 tarihli ve 2008/13638 sayılı Bakanlar Kurulu Kararı ile onaylanan İslam Konferansı Teşkilatı Üyesi Devletler Arasında Tercihli Ticaret Sistemi Kurulmasına ilişkin Tercihli Tarife Düzenlemesi Protokolü kapsamında tercihli tavizlerden yararlanacak eşyanın menşeini tespit etmek üzere 2/11/2009 tarihli ve 2009/15533 sayılı Bakanlar Kurulu Kararı ile onaylanan İslam Konferansı Teşkilatı Üyesi Devletler Arasında Tercihli Ticaret Sistemi (TPS-OIC) Menşe Kuralları Anlaşmasının uygulanmasına dair usul ve esasları düzenlemektir. Kapsam. MADDE 2- (1) Bu Yönetmelik, İslam Konferansı Teşkilatı Üyesi Devletler Arasında Tercihli Ticaret Sistemi (TPS-OIC) Menşe Kuralları Anlaşmasının uygulanmasına dair usul ve esasları kapsar. Dayanak. MADDE 3- (1) Bu Yönetmelik, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 448 inci maddesi ile 2/11/2009 tarihli ve 2009/15533 sayılı Bakanlar Kurulu Kararı ile onaylanan İslam Konferansı Teşkilatı Üyesi Devletler Arasında Tercihli Ticaret Sistemi (TPS-OIC) Menşe Kuralları Anlaşmasına dayanılarak hazırlanmıştır. Tanımlar. MADDE 4- (1) Bu Yönetmelikte yer alan;. a) Anlaşma: 2/11/2009 tarihli ve 2009/15533 sayılı Bakanlar Kurulu Kararı ile onaylanan İslam Konferansı Teşkilatı Üyesi Devletler Arasında Tercihli Ticaret Sistemi (TPS-OIC) Menşe Kuralları Anlaşmasını,. b) Armonize Sistem: 10/11/1988 tarihli ve 3501 sayılı Kanunla katılmamız uygun bulunan Uyumu Sağlanmış (Armonize) Mal Tanımı ve Kodlama Sistemi Hakkında Uluslararası Sözleşmede belirtilen şekilde ve Sözleşmenin ekinde yer alan pozisyonları, alt pozisyonları ve bunlara ait sayısal kodları, Bölüm, Fasıl ve Alt Pozisyon Notlarını ve Armonize Sistemin yorumu ile ilgili Genel Kuralları kapsayan Nomanklatürü,. c) Bakanlık: Ticaret Bakanlığını,. ç) Çerçeve Anlaşma: 28/11/1991 tarihli ve 91/2470 sayılı Bakanlar Kurulu Kararı ile onaylanan İslam Konferansı Teşkilatı Üyesi Devletler Arasında Tercihli Ticaret Sistemi Çerçeve Anlaşmasını,. d) Elektronik sistem: Menşe ispat ve dolaşım belgelerinin düzenlenmesine yönelik başvurunun yapılması, belgelerin düzenlenmesi, kontrol edilmesi, onaylanması ve vize işlemlerinin gerçekleştirilmesini sağlamak üzere Bakanlık ya da Bakanlıkça uygun görülen kişi ve kuruluşlarca elektronik ortamda verilen hizmet ve bu hizmete dair altyapıyı,. e) En az gelişmiş ülkeler kategorisinde yer alan Taraf Ülkeler: 7 ve 8 inci maddelerin uygulanmasında bu Yönetmeliğin yürürlüğe girdiği tarih itibarıyla en az gelişmiş ülkeler kategorisinde yer alan Taraf Ülke ibaresi Bangladeş Halk Cumhuriyeti’ni,. f) Eşya: Hem girdileri hem de ürünleri,. g) Fabrika çıkış fiyatı: Ürün için Taraf Ülkelerden birinde, nihai işçilik veya işlemin gerçekleştirilmesini üstlenen imalatçıya fabrika çıkışı itibarıyla ödenen, kullanılan bütün girdi kıymetlerinin dahil edilmiş olduğu, elde edilmiş ürünün ihracında geri ödenmiş veya ödenecek yurt içi vergilerin tenziliyle bulunan fiyatı,. ğ) Fasıllar, pozisyonlar ve alt pozisyonlar: Armonize Sistem veya AS olarak geçen, Armonize Mal Tanımı ve Kodlama Sistemini oluşturan Nomanklatürde kullanılan fasıllar, pozisyonlar (dört haneli kodlar) ve alt pozisyonları (altı haneli kodlar),. h) Girdi: Ürünün imalatında kullanılan herhangi bir madde, hammadde, parça veya aksam ve benzerlerini,. ı) Girdilerin kıymeti: Kullanılan menşeli olmayan girdilerin ithalatı esnasındaki gümrük kıymetini veya bunun bilinmemesi veya tespit edilememesi halinde Taraf Ülkelerden birinde girdiler için ödenen tespiti mümkün ilk fiyatı,. i) Gümrük kıymeti: İthalat ülkesine ihraç amaçlı satışlarda diğer tahsil edilebilir vergiler ve ödenen miktarlar da dâhil olmak üzere eşya için gerçekte ödenen veya ödenebilir ücret olan ithal eşyasının satış bedelini; eşyanın satış bedeline göre belirlenemediği hallerde;. 1) Aynı eşyanın satış bedelini,. 2) Benzer eşyanın satış bedelini,. 3) İndirgenmiş kıymet yöntemini,. 4) Hesaplanmış kıymet yöntemini,. 5) Geri dönüş yöntemi kullanılarak belirlenen bedeli,. j) İmalat: Montaj veya özel işlemler de dâhil olmak üzere sanayi ve tarım ürünleri üzerinde her türlü işçilik veya işlemi,. k) Katma değer: Fabrika çıkış fiyatından, eşyaya dâhil edilen diğer Taraf Ülkeler menşeli her bir girdinin gümrük kıymetinin ya da bu kıymetin bilinmemesi veya tespit edilememesi halinde diğer Taraf Ülkelerde girdiler için ödendiği doğrulanabilir ilk fiyatın çıkarılması ile bulunan değeri,. l) Menşe İspat Belgesi: Eşyanın Anlaşma kapsamında menşeli olduğunu ispat etmek üzere düzenlenen ve bir örneği Ek-1’de yer alan TPS-OIC Menşe İspat Belgesini,. m) Menşeli girdilerin kıymeti: (ı) bendinde tanımlandığı şekilde, gerekli değişiklikler yapılarak uygulanan bu tür girdilerin kıymetini,. n) Protokol: 2/5/2008 tarihli ve 2008/13638 sayılı Bakanlar Kurulu Kararı ile onaylanan İslam Konferansı Teşkilatı Üyesi Devletler Arasında Tercihli Ticaret Sistemi Kurulmasına ilişkin Tercihli Tarife Düzenlemesi Protokolünü,. o) Sevkiyat: Bir ihracatçıdan bir alıcıya aynı anda gönderilen ya da ihracatçıdan alıcıya sevkinde tek bir sevk evrakı kapsamında yer alan veya böyle bir evrakın olmaması halinde tek bir fatura kapsamına giren ürünleri,. ö) Sınıflandırılma: Ürün veya girdilerin belirli bir fasıl, pozisyon ve alt pozisyon altında sınıflandırılmasını,. p) Taraf Ülkeler: Anlaşmayı onaylamış ülkelerden biri olarak;. 1) Türkiye Cumhuriyeti,. 2) Bahreyn Krallığı,. 3) Bangladeş Halk Cumhuriyeti,. 4) Birleşik Arap Emirlikleri,. 5) Fas Krallığı,. 6) İran İslam Cumhuriyeti,. 7) Katar Devleti,. 8) Kuveyt Devleti,. 9) Malezya,. 10) Pakistan İslam Cumhuriyeti,. 11) Suudi Arabistan Krallığı,. 12) Umman Sultanlığı,. 13) Ürdün Haşimi Krallığı’nı,. r) Ülkeler: Karasularını da içerecek şekilde Taraf Ülkeler topraklarını,. s) Ürün: Bilahare başka bir imalat işleminde girdi olarak kullanılması söz konusu olsa bile imal edilmiş ürünü,. ifade eder. İKİNCİ BÖLÜM. Menşeli Ürün Kavramının Tanımı ve Koşulları. Menşeli ürünler. MADDE 5- (1) Protokole tâbi olarak tercihli ticaret düzenlemeleri kapsamında yer alan, bir Taraf Ülkeden diğer Taraf Ülkeye ihraç edilen aşağıda belirtilen ürünler, Taraf Ülkelerden biri menşeli kabul edilir:. a) 6 ncı maddede belirtildiği şekilde, tamamen ihracatçı Taraf Ülkede üretilen veya elde edilen ürünler. b) 7 nci maddede belirtildiği şekilde, ilgili Taraf Ülkede yeterli işçilik veya işlemden geçirilmiş olmaları kaydıyla, söz konusu Taraf Ülkede tamamen elde edilmemiş girdiler ihtiva ederek o Taraf Ülkede elde edilen ürünler. Tamamen üretilmiş veya elde edilmiş ürünler. MADDE 6- (1) Aşağıdaki ürünler tamamen ihracatçı Taraf Ülkede üretilmiş veya elde edilmiş kabul edilirler:. a) Taraf Ülkenin kendi topraklarından, sularından veya deniz yatağından çıkartılan işlenmemiş ürünler veya madencilik ürünleri. b) Ormancılık ürünleri dâhil Taraf Ülkede hasat edilen, toplanan veya harmanlanan bitkisel ürünler. c) Taraf Ülkede doğmuş ve yetiştirilmiş canlı hayvanlar. ç) Taraf Ülkede doğmuş ve/veya yetiştirilmiş hayvanlardan elde edilen ürünler. d) Taraf Ülkede avcılık, balıkçılık veya su ürünleri yetiştiriciliği faaliyetlerinden elde edilen ürünler. e) Taraf Ülkelerin karasuları dışındaki denizlerden kendi gemileri ile elde edilen balıkçılık ürünleri ve diğer deniz ürünleri. f) Münhasıran (d) ve (e) bentlerinde belirtilen ürünlerden kendi fabrika gemilerinin bordalarında işlenen ve/veya üretilen ürünler. g) Yalnızca hammaddelerin geri kazanılmasına müsait o ülkede toplanan kullanılmış girdiler. ğ) Taraf Ülkede yapılan imalat işlemleri sonucu ortaya çıkan atık ve hurdalar. h) Münhasıran (a) ila (ğ) bentlerinde tanımlanan ürünlerden üretilen eşya. (2) Birinci fıkranın (e) ve (f) bentlerinde belirtilen kendi gemileri veya kendi fabrika gemileri terimi sadece aşağıda belirtilen gemi ve fabrika gemileri için uygulanır:. a) Taraf Ülkelerden birinde kayıtlı veya tescilli olanlar veya. b) Taraf Ülkelerden birinin bayrağı altında seyredenler veya. c) En az yüzde 60'ı bir Taraf Ülke vatandaşlarına ait olanlar veya en az yüzde 75’i Taraf Ülkelerin vatandaşlarına ait olanlar veya yönetim merkezi bu Taraf Ülkelerden birinde bulunan, müdür veya müdürleri, yönetim kurulu veya denetleme kurulu başkanı ve bu kurullar üyelerinin çoğunluğunun bir Taraf Ülke vatandaşı olan ve ilave olarak, ortaklık veya limited şirket durumunda, sermayesinin en az yarısı bu Taraf Ülkelere veya bu Taraf Ülkelerin kamu kuruluşları ya da vatandaşlarına ait olanlar. Yeterli işçilik veya işlem görmüş ürünler. MADDE 7- (1) Bir Taraf Ülkede elde edilen ürünler, imalatlarında kullanılan menşeli olmayan girdilerin kıymetinin, ürünün fabrika çıkış fiyatının yüzde 60’ını aşmaması kaydıyla, 5 inci madde hükümleri kapsamında, yeterli derecede işçilik veya işlem görmüş olarak kabul edilir. (2) En az gelişmiş ülkeler kategorisinde yer alan Taraf Ülkeler, bu Yönetmeliğin uygulanmaya başlandığı tarihten itibaren beş yıl boyunca ürünlerin imalatında yüzde 70 oranında menşeli olmayan girdi kullandığı takdirde, nihai ürün yeterli işçilik veya işlem görmüş olarak kabul edilir. Menşe kümülasyonu. MADDE 8- (1) 5 inci madde hükümleri saklı kalmak kaydıyla, diğer Taraf Ülkeler menşeli girdiler bir Taraf Ülkede elde edilmiş ürün içine dahil edildikleri takdirde;. a) O Taraf Ülkede gerçekleştirilen işçilik veya işlemin, 9 uncu maddede belirtilen işçilik ve işlemlerin ötesinde olması,. b) O Taraf Ülke menşeli girdiler toplamının, ürünün fabrika çıkış fiyatının yüzde 40’ından az olmaması,. c) En az gelişmiş ülkeler kategorisinde yer alan bir Taraf Ülke menşeli içeriğin toplamının ise, bu Yönetmeliğin yürürlüğe girdiği tarihten itibaren beş yıllık süre boyunca, ürünün fabrika çıkış fiyatının yüzde 30'undan az olmaması kaydıyla,. o Taraf Ülke menşeli kabul edilir. (2) Taraf Ülkede gerçekleştirilen işçilik veya işlem, 9 uncu maddede belirtilen işlemlerin ötesine geçmez ise yalnızca o Taraf Ülkede eklenen katma değerin, imalatta kullanılan diğer Taraf Ülkeler menşeli girdilerin kıymetini geçmesi halinde, elde edilen ürün o Taraf Ülke menşeli olarak kabul edilir. Eğer bu gerçekleşmez ise elde edilen ürün, söz konusu Taraf Ülkedeki imalat işlemlerinde kullanılan kıymeti en yüksek girdiye sahip ülke menşeli olarak kabul edilir. (3) Taraf Ülkelerden herhangi biri menşeli olup bir Taraf Ülkede hiçbir işçilik ve işleme tabi tutulmamış ürünler, Taraf Ülkelerden birine ihraç edilmeleri halinde menşeini korur. Yetersiz işçilik veya işlemler. MADDE 9- (1) 7 nci ve 8 inci maddelerde belirtilen koşulların yerine getirilmiş olup olmadığına bakılmaksızın aşağıda belirtilen işlemlerin menşeli ürün statüsü vermede yetersiz işçilik veya işlem oldukları kabul edilir:. a) Paketleme. b) Basit karıştırma (Basit karıştırma kimyasal reaksiyonu kapsamaz). c) Basit şişeleme, tenekeye veya beherlere koyma, torbalama, sandıklama, kutulama, karton veya tahta üzerine yerleştirme ve tüm diğer basit paketleme işlemleri. ç) Etiketleme, ürün veya paketler üzerine marka, etiket, logo ve diğer benzeri ayırt edici işaretleri yapıştırma veya basma işlemleri, parçalara ayırma. d) Parçalara bölme. e) Ayırma veya kalibrasyon. f) İşaretleme. g) Setler oluşturma. ğ) Özel tasarım makineler veya alet veya teçhizat kullanımı ve konuyla ilgili eğitim gerektirmeyen faaliyetleri kapsayacak şekilde basit montaj. h) Nakliyat ve depolama süresince ürünlerin iyi şartlarda muhafazasını sağlamaya yönelik koruyucu işlemler. ı) Ambalaj ayırma ve birleştirme. i) Yıkama; temizleme; toz, oksit, yağ, boya veya diğer tabakalardan arındırma. j) Dokuma kumaşları ütüleme veya presleme. k) Basit boyama ve cilalama işlemleri, tahıl ve pirinci kabuklarından ayırma, kısmi veya tam ağartma, parlatma ve perdahlama. l) Şeker renklendirme veya şeker topaklarını biçimlendirme işlemleri. m) Meyvelerin, kuruyemişlerin ve sebzelerin kabuklarını soyma, zarlarını ayıklama, çekirdeklerini çıkarma. n) Keskinleştirme, basit bileme veya basit kesme. o) Eleme, kalburdan geçirme, ayırma, tasnifleme, kalibrasyon, eşleştirme (girdilerden setler oluşturma dâhil), hayvan kesimi. (2) Belirli bir ürüne uygulanan işçilik veya işlemin birinci fıkra hükümleri çerçevesinde yetersiz kabul edilip edilmeyeceğine karar verilirken bir Taraf Ülkede gerçekleştirilen işlemlerin tümü bir arada değerlendirilir. ÜÇÜNCÜ BÖLÜM. Nitelendirme Birimi, Aksesuarlar, Yedek Parçalar,. Aksam, Setler ve Etkisiz Unsurlar. Nitelendirme birimi. MADDE 10- (1) Bu Yönetmelik hükümlerinin uygulanması amacıyla nitelendirme birimi, Armonize Sistem Nomanklatürünü kullanarak sınıflandırma yapılırken temel birim olarak kabul edilen belirli bir üründür. Buna göre;. a) Muhtelif girdilerin montajı veya gruplandırılmasından oluşan bir ürün, Armonize Sistemde tek bir pozisyonda sınıflandırıldığında, bu ürünün tümü, nitelendirme birimini oluşturur. b) Bir sevkiyat, Armonize Sistemde aynı pozisyon içinde sınıflandırılan belli sayıda aynı üründen oluşuyorsa her bir ürün, bu Yönetmelik hükümlerinin uygulanışı sırasında münferiden değerlendirilir. (2) Armonize Sistemin 5 inci Genel Yorum Kuralı çerçevesinde ambalaj, sınıflandırma açısından ürüne dâhil ediliyorsa menşe tespiti açısından da dâhil edilir. Aksesuarlar, yedek parçalar ve aksam. MADDE 11- (1) Bir cihaz, makine, alet veya aracın parçası beraberinde teslim edilen, normal olarak bir cihazın bölümü durumundaki ve fiyata dâhil edilmiş bulunan ve bu nedenle ayrıca fatura edilmemiş olan aksesuarlar, yedek parçalar ve aksam; söz konusu cihaz, makine, alet veya araç içinde mütalaa edilir. Setler. MADDE 12- (1) Armonize Sistemin 3 üncü Genel Kuralında tanımlanan setler, kendisini meydana getiren tüm ürünler, menşeli ürün ise o ülke menşeli olarak addedilir. Ancak bir set, menşeli ve menşeli olmayan ürünlerden müteşekkil ise 7 nci ve 8 inci madde hükümlerine uygun olarak set, bir bütün olarak menşeli kabul edilir. Etkisiz unsurlar. MADDE 13- (1) Bir ürünün menşeli olup olmadığını belirlemek için imalatında kullanılabilecek;. a) Enerji ve yakıt,. b) Tesis ve teçhizat,. c) Makine ve aletler,. ç) Ürünün nihai bileşimine girmeyen ve girmesi amaçlanmayan eşyaların,. menşeini belirlemeye gerek bulunmamaktadır. DÖRDÜNCÜ BÖLÜM. Ülkesel Gereklilikler. Doğrudan nakliyat. MADDE 14- (1) Protokol kapsamında sağlanan tercihli muamele, sadece bu Yönetmeliğin gerekliliklerini yerine getirmiş, Taraf Ülkeler arasında doğrudan nakledilen ürünler için uygulanır. (2) Üçüncü ülkelerde aktarma yapılıp yapılmadığına veya geçici olarak depolanıp depolanmadığına bakılmaksızın, aracı niteliğindeki bir veya daha fazla üçüncü ülke üzerinden transit edilen ürünler;. a) Bu transit geçişin, coğrafi nedenlerle veya münhasıran nakil koşullarının değerlendirilmesi suretiyle haklı görülmesi,. b) Ürünlerin söz konusu ülkelerde ticaret veya tüketime konu olmamaları,. c) Ürünlerin yükleme, boşaltma veya iyi koşullarda muhafaza edilmeleri için gerekli olanların dışında herhangi bir işleme tabi tutulmamaları,. halinde ihracatçı Taraf Ülkeden doğrudan nakledilmiş sayılırlar. (3) İkinci fıkranın (b) ve (c) bentlerinde yer alan hükümlerin yerine getirildiğinin, ithalatçı ülkenin gümrük yetkililerine ispatı, aşağıdaki belgelerden birinin ibrazı yoluyla yapılır:. a) Ürünün, ihracatçı ülkeden transit ülkesi aracılığıyla geçişini kapsayan konşimento veya tek taşıma belgesi. b) (a) bendinde belirtilen belgelerin temin edilememesi halinde herhangi bir nevide ikame kanıtlayıcı belgeler. Sergiler. MADDE 15- (1) Taraf Ülkelerin birinden bir başka ülkeye sergilenmek üzere gönderilen ve sergi sonrasında diğer Taraf Ülkeye ithal edilmek üzere satılan menşeli ürünler, yetkili idarelerin;. a) Bir ihracatçının bu ürünleri bir Taraf Ülkeden serginin yapıldığı ülkeye nakletmesi ve orada sergilemesi,. b) Ürünlerin aynı ihracatçı tarafından diğer Taraf Ülkedeki bir kimseye satıldığı veya tasarrufuna verildiği,. c) Ürünlerin sergi süresi içinde veya sergiden hemen sonra, sergilenmek üzere gönderildiği durumunu koruyarak sevk edildiği,. ç) Ürünlerin sergilenmek üzere gönderildikleri andan itibaren, bu sergide teşhir edilmek dışında başka bir amaçla kullanılmadığı,. hususlarında tatmin edilmesi kaydıyla ithallerinde Protokol hükümlerinden yararlanır. (2) Bu Yönetmelik hükümlerine uygun olarak düzenlenen veya hazırlanan Menşe İspat Belgesi, normal usullere uygun olarak ithalatçı ülke gümrük yetkililerine ibraz edilir. Bu belge üzerinde serginin adı ve adresi belirtilir. Gerektiği takdirde ürünlerin durumu ve sergilenmelerine ilişkin koşullar hakkında ek kanıtlayıcı belgeler istenebilir. (3) Özel amaçla yabancı ürün satmak üzere kurulmuş işyeri veya mağazalarda düzenlenmemiş olan, süresi zarfında eşyanın gümrük denetimi altında kaldığı her türlü ticaret, sanayi, tarım ve el sanatları sergi, fuar veya benzeri umumi gösterilere birinci fıkra hükümleri uygulanır. BEŞİNCİ BÖLÜM. Eşyanın Menşeinin İspatı, Menşe İspat Belgesinin. Düzenlenmesi ve Vize İşlemleri. Menşe İspat Belgesi. MADDE 16- (1) Taraf Ülkelerden biri menşeli ürünler, ithal edilmeleri esnasında bir örneği Ek-1’de yer alan Menşe İspat Belgesinin ibrazı üzerine Protokolden yararlanır. Menşe İspat Belgesinin şekli, basımı ve dağıtılması. MADDE 17- (1) Menşe İspat Belgesi ve Başvuru Formu, Ek-1’de yer alan basım talimatına ve örneğe uygun olarak ve seri numaraları verilerek Bakanlık veya Bakanlıkça yetkilendirilen kuruluşlarca bastırılır ve ihtiyaca göre dağıtılır. (2) Menşe İspat Belgesi yalnızca ihracatçı veya ihracatçının gümrük beyannamesini imzalamakla yetkili kanuni temsilcisi tarafından, Menşe İspat Belgesi ve Başvuru Formunun bu Yönetmeliğe uygun olarak doldurulması suretiyle düzenlenir. Menşe İspat Belgesi düzenlenme işlemleri. MADDE 18- (1) Menşe İspat Belgesi ve Başvuru Formu, ihracatçılar veya yetkili kanuni temsilcileri tarafından, aşağıda yer alan hükümler çerçevesinde doldurulur:. a) Belgeler, Taraf Ülkelerin İngilizce dahil resmî dillerinden birinde ihracatçı ülkenin ulusal mevzuat hükümleri çerçevesinde doldurulur. b) Belge üzerinde silinti ve birbiri üzerine yazılmış sözcük ve ilaveler bulunamaz; değişiklikler doğru olmayan kayıtların üzeri çizilerek gerekli düzeltmelerin eklenmesi suretiyle yapılır. Bu şekilde yapılan düzeltmelerin belgeyi düzenleyen kişi tarafından imzalanması ve gümrük idaresi tarafından tasdik edilmesi gerekir. c) Menşe İspat Belgesinde bulunması zorunlu bilgilerin beyan edilmesi zorunludur. Bu alanlar ihracatçılar veya onun sorumluluğu altında gümrük beyannamesini imzalamaya yetkili kanuni temsilcileri tarafından eksiksiz doldurulur. Belgelerde kayıtlı eşyanın, tanınmalarına olanak verecek kesinlikte ve ticari deyimleri ile hiçbir tereddüde yer vermeyecek açıklıkta cins, nevi, nitelik ve miktar olarak ayrıntılı bir biçimde beyan edilir. ç) Eşyanın menşe ülkesi belgenin (3) numaralı kutusunda belirtilir. d) Belgeler, ulusal uygulamadaki istisnalar çerçevesinde, elektronik sistem üzerinden veya elle doldurulabilir. Elle doldurulmaları halinde;. 1) Mürekkepli kalem ve matbaa harfleri kullanılır. Eşyanın tanımı, Menşe İspat Belgesinin (7) numaralı kutusunda boş satır bırakılmaksızın yapılmalıdır. Eğer kutunun tamamı dolmaz ise tanımın son satırının altına bir yatay çizgi çekilerek boş alan çapraz bir çizgi ile kapatılır. 2) Belgelerde kayıtlı her bir maddeye sıra numarası verilir ve madde aralarında boşluk bırakılmaz. Son kaydın hemen altına sonradan bir ilave yapılmasını önlemek üzere yatay bir çizgi çekilerek kullanılmayan yerler çapraz bir çizgiyle iptal edilir. İhracatçının ibraz yükümlülüğü. MADDE 19- (1) Menşe İspat Belgesi düzenlenmesi için başvuruda bulunan ihracatçı, bu belgeleri düzenleyecek gümrük idarelerinin ve/veya Bakanlıkça yetkilendirilen kişi veya kuruluşların talep edebileceği, söz konusu ürünün menşe statüsü ile bu Yönetmeliğin diğer hükümlerinin yerine getirilmiş olduğunu tevsik eden ilgili bilgi ve belgeleri vermekle yükümlüdür. Belgelerin elektronik sistem üzerinden sunulması. MADDE 20- (1) İhracatçılar veya yetkili kanuni temsilcileri tarafından 18 inci madde hükümlerine uygun olarak doldurulan Menşe İspat Belgesi gümrük idareleri ve Bakanlıkça yetkilendirilen kuruluşlar tarafından onaylanmak üzere elektronik sistem üzerinden sunulur. (2) Elektronik sistem üzerinde Menşe İspat Belgesi düzenlenmesi için, beyanda bulunulan eşyanın menşeinin tespitini teminen, eşyanın imalatında kullanılan menşeli olmayan girdilere uygulanan işlem ve işçiliğin, eşyanın imalatında kullanılan Taraf Ülke menşeli girdiler ve bu girdiler üzerinde gerçekleştirilen işlem ve işçilikleri gösteren tüm bilgi ve belgeler ile birlikte, ihracata ait diğer belgeler, gümrük idaresi tarafından ya da Bakanlıkça yetkilendirilen kişi ve kuruluşlarca kontrol edilmesi için elektronik sisteme yüklenir. İlgili mevzuat uyarınca elektronik olarak düzenlenen ya da beyanda kullanılmak amacıyla elektronik ortama aktarılmış belgelerin ve talep edilmesi halinde asıllarının, Bakanlık veya Bakanlıkça yetkilendirilen kişi ve kuruluşların doğrudan erişimine hazır halde tutulması zorunludur. Bu türde belge ve bilgiler, 27/10/1999 tarihli ve 4458 sayılı Gümrük Kanununda öngörülen belge saklama sürelerine tabidir. Menşe İspat Belgesinin gümrük idaresince incelenmesi, vize edilmesi ve kullanıma hazır hale getirilmesi. MADDE 21- (1) Gümrük idareleri veya Bakanlıkça yetkilendirilen kişi veya kuruluşlar, başvuru formları ile Menşe İspat Belgesinin kurallara uygun olarak doldurulup doldurulmadığını kontrol edip belgede kayıtlı eşyanın 5 inci veya 8 inci madde hükümleri gereğince Türkiye menşeli olduğu veya sayıldığı hususunda, ihracata ait diğer evrakı da inceleyerek kesin bir kanıya vardıktan sonra gerekli işlemleri tamamlar. (2) Birinci fıkra uyarınca gümrük idareleri;. a) Menşe İspat Belgesinin bu Yönetmelikteki şartlara uygun olup olmadığını, özellikle ürünün tanımı için ayrılmış bulunan boşluğun her türlü sahte ilaveler yapılması imkânını ortadan kaldıracak şekilde doldurulup doldurulmadığını,. b) İhraç konusu eşyanın cins, nevi, nitelik ve miktar itibarıyla dolaşım belgesindeki kayıtlara uygun olup olmadığını,. c) İhraç konusu eşyanın menşeli olduğunu veya sayıldığını,. ürün ve imalatında kullanılan girdilere ait diğer evrakın yanı sıra, nakliyeciler tarafından verilen kara, demiryolu, hava ve deniz taşımalarına ilişkin konşimento, manifesto, yük senetleri, fatura ve beyannameye eklenen diğer belgeleri ve gerektiğinde muhasebe kayıt ve defterlerini incelemek ve ihraç konusu eşyayı 7/10/2009 tarihli ve 27369 mükerrer sayılı Resmî Gazete’de yayımlanan Gümrük Yönetmeliğindeki esaslara göre muayene etmek suretiyle kontrol eder. (3) Menşe İspat Belgesi, Protokol ile sağlanan tercihli ticarette yazılı delil olarak ancak gümrük idaresinin mührü veya kaşesi ile hüküm ifade ettiğinden, bu maddenin yedinci fıkrasında belirtildiği şekilde alınan dökümde, belgenin (11) numaralı vize kutusunda elektronik sistem tarafından basılan ve beyanı değerlendirerek belgeyi vize eden gümrük idaresinin adı, vize tarihi, gümrük mührü veya kaşesi yer alır. (4) Menşe İspat Belgesinin gümrük vizesine ayrılmış (11) numaralı kutusunun doğru olarak ve noksansız doldurulması şarttır. Yanlış veya noksan yapılan vize işlemi belgeyi geçersiz kılar ve sonradan kontrol sebeplerinden birini teşkil eder. (5) Menşe İspat Belgesinin vize edilmesini talep etme hakkı, bizzat ihracatçıya veya gümrük beyannamelerini imzalamaya yetkili kanuni temsilcisine aittir. Yetkili olmayan kimseler tarafından yapılan vize talepleri gümrük idaresince reddedilir. (6) Düzenlenen Menşe İspat Belgesi fiili ihraç gerçekleştiği veya kesinleştiği anda ihracatçıya verilmek üzere hazır bulundurulur. (7) İhracatçılar veya onun sorumluluğu altında gümrük beyannamesini imzalamaya yetkili kanuni temsilcilerince, vize işleminin tamamlanmasından sonra elektronik sistem üzerinde yer alan bilgilerin 17 nci maddeye göre belirlenen şekil şartlarını taşıyan ve aynı maddede belirtilen şekilde temin edilen yeşil meneviş zeminli matbu Menşe İspat Belgesi üzerine yazıcı vasıtasıyla dökümü alınır. (8) İhracatçılar veya yetkili kanuni temsilcileri, dökümü alınan Menşe İspat Belgesinin (10) numaralı kutusunu ve İhracatçı Beyanını yer ve tarih belirterek imzalar. ALTINCI BÖLÜM. Menşe İspat Belgesinin Sonradan Verilmesi, İkinci Nüsha. Düzenlenmesi ve Değiştirilmesi. Menşe İspat Belgesinin sonradan verilmesi. MADDE 22- (1) 21 inci madde hükümlerine istisna olarak, Menşe İspat Belgesi; hata, istenmeyerek yapılan ihmal veya özel durumlar nedeniyle ihraç anında düzenlenmemiş olması veya belgenin düzenlenmiş, ancak teknik nedenlerle ithalatta kabul edilmemiş olduğu hususunun gümrük idarelerine veya Bakanlıkça yetkilendirilen kuruluşlara tatmin edici bir şekilde ispat edilmesi halinde, ürünün sevkiyat tarihinden itibaren altı ayı geçmemek kaydıyla sonradan düzenlenebilir. (2) Birinci fıkrada belirtilen durumlarda ihracatçı söz konusu eşya için ihraç sırasında Menşe İspat Belgesi verilmediğini veya Menşe İspat Belgesinin Taraf Ülke yetkili idarelerince teknik nedenlerle kabul edilmediğini sebepleri ile birlikte yazılı olarak beyan eder. İhracatçının elektronik sistem üzerinden yaptığı talep ilgili gümrük idareleri ve Bakanlıkça yetkilendirilen kuruluşlar tarafından incelenir. Söz konusu ihraç eşyasına ait gümrük beyannamesi ve ekleri diğer evrak ile varsa bu işleme dair dosyaların incelenmesi ve kontrolü sonucunda, ihracatçının talebinin tamamen uygun olduğu anlaşıldığı takdirde Menşe İspat Belgesi vize edilerek onaylanır. (3) İhracattan sonra verilen Menşe İspat Belgesinin (6) numaralı “Gözlemler” başlıklı kutusuna, belgenin sonradan verildiğini belirtmek üzere İngilizce “ISSUED RETROSPECTIVELY” ifadesi veya bu ifadenin Taraf Ülkelerin resmi dillerindeki uyarlaması yazılır. İkinci nüsha Menşe İspat Belgesi düzenlenmesi. MADDE 23- (1) Menşe İspat Belgesinin çalınması, kaybedilmesi veya hasar görmesi hallerinde ihracatçı veya gümrük beyannamelerini imzalamaya yetkili kanuni temsilcisi elektronik sistem üzerinden, ilk belgeyi düzenleyen gümrük idaresi veya Bakanlıkça yetkilendirilen kişi veya kuruluşun belgenin ikinci nüshasını onaylamasını talep edebilir. (2) Gümrük idareleri veya Bakanlıkça yetkilendirilen kuruluşlar, kendilerinde bulunan ve ihraç işlemi yapılmış olan eşyaya ait belgelere ve ilk belgeye uygun olarak düzenlendiğini tespit ettikten sonra, ikinci nüsha Menşe İspat Belgesini onaylar. (3) İkinci nüsha belgenin (11) numaralı gümrük vizesi kutusuna vize tarihi olarak hüküm ifade etmek üzere, ilk menşe ispat belgesinin onay tarihi ve seri numarası yazılır. (4) İkinci nüsha olarak düzenlenen belgenin (6) numaralı “Gözlemler” başlıklı kutusuna, belgenin ikinci nüsha olduğunu belirtmek üzere İngilizce “DUPLICATE” ifadesi veya bu ifadenin Taraf Ülkeler resmi dillerindeki uyarlaması yazılır. Menşe İspat Belgesinin değiştirilmesi. MADDE 24- (1) Menşeli ürünler gümrük idaresinin kontrolü altında iken ürünün tamamının veya bir bölümünün Türkiye içinde başka bir yere gönderilmesi gerektiği durumda, gönderilecek kısım için asıl belge yerine geçmek üzere bir veya birden çok müfrez Menşe İspat Belgesi düzenlenir ve durum, esas Menşe İspat Belgesi üzerine kayıt düşülür. a) Müfrez Menşe İspat Belgesi düzenlenme talebi eşyayı kontrol altında bulunduran gümrük idaresine yazılı olarak yapılır. İlgili idare tarafından gerekli her türlü inceleme yapılarak bu Yönetmelik hükümlerine uygun olması halinde talep yerine getirilir. b) Düzenlenen müfrez belge Yönetmelik hükümlerinin uygulanmasında Menşe İspat Belgesi olarak kabul edilir. c) Esas Menşe İspat Belgesinin tarih ve seri numarası müfrez belgenin veya belgelerin (6) numaralı ""Gözlemler"" kutusuna yazılır, aslına ve tüm nüshalarına ""MÜFREZ BELGEDİR"" kaşesi basılır. (2) Bir Taraf Ülkenin gümrük idaresinin kontrolü altında bulunan gümrük antrepolarına ithal edilen veya konulan Taraf Ülkelerden biri menşeli ürünlerin tamamının veya bir kısmının diğer bir Taraf Ülkeye gönderilmesi halinde, ürünleri kontrolü altında tutan gümrük idareleri veya yetkili idarelerince yeni bir Menşe İspat Belgesi düzenlenir. Bu durumda menşe ülkesi Menşe İspat Belgesinin (3) numaralı kutusuna dercedilir. YEDİNCİ BÖLÜM. İbraz. Menşe İspat Belgelerinin geçerliliği. MADDE 25- (1) Menşe İspat Belgesi, ihracatçı ülkedeki vize tarihinden itibaren altı ay geçerli olur ve bu süre zarfında ithalatçı ülkenin yetkili idarelerine ibraz edilmesi gerekir. (2) İthalatçı ülkenin yetkili idarelerine ibraz edilecek Menşe İspat Belgeleri, ithalatçı gümrük idaresine birinci fıkrada belirtilen sürenin bitiminden sonra sunulması halinde, gecikmenin olağan dışı koşullardan kaynaklanması durumunda, uygulanan tercihli muamele çerçevesinde kabul edilebilir. (3) Diğer geç ibraz hallerinde, ithalatçı ülkenin yetkili idaresi, eşyanın belirtilen son tarihten önce gümrüğe sunulmuş olması kaydıyla menşe ispat belgelerini kabul edebilir. (4) Menşe İspat Belgelerinin ibraz süresinden sonra tercihli muameleden yararlanması için bu sürenin bitiminden önce eşyanın gümrüğe gelmiş ve yine bu süreden önce ithalatçı veya gümrük beyannamesini imzalamaya yetkili kanuni temsilcisi tarafından yazılı olarak ilgili gümrüğe başvurulmuş olması gerekir. (5) İlgili gümrük idaresi durumu bağlı olduğu bölge müdürlüğüne intikal ettirir. İlgili bölge müdürlüğü konuyu inceleyerek mücbir sebep ve olağanüstü hal mevcudiyetine kanaat getirir ve ek süre istemine ilişkin gerekçeleri haklı bulur ise belgelerin süresini en çok bir ay uzatabilir. Menşe İspat Belgesinin ibrazı. MADDE 26- (1) Menşe İspat Belgesi, gümrük mevzuatı ve ilgili mevzuat gereğince ithalatçı ülkenin yetkili idarelerine ibraz edilir. Söz konusu yetkili idare, Menşe İspat Belgesinin tercümesini talep edebilir. Ayrıca idare beyannameye ek olarak ithalatçıdan, eşyanın Protokolün koşullarına uygunluğunu gösteren yazılı bilgi ve belgeleri talep edebilir. (2) Eşyanın tercihli rejiminden yararlanmasını teminen ibrazı gereken Menşe İspat Belgesinin, bu belgeyle ilgili eşyanın fiili ithalinden evvel veya fiili ithali sırasında ibraz edilememesi ve ilgili ithalatçı tarafından eşyanın bekletilmeden ithalinin istenilmesi durumunda, tercihli rejim uygulanmaz ve indirimsiz vergi nispetleri üzerinden tahakkuk yapılarak vergiler kesin olarak tahsil edilir. Ancak bu kabil eşyanın fiili ithalini müteakip süreleri içerisinde, usulüne uygun Menşe İspat Belgesi işlemi yapan gümrük idaresine ibraz olunduğu takdirde; ibraz olunan Menşe İspat Belgesinin ithal edilen eşyaya ait olduğunun gümrük beyannamesi ve ekleri belgelerle karşılaştırılarak anlaşılması ve belgenin geçerlilik süresinin geçirilmemiş olduğunun tespiti kaydıyla tercihli vergi oranına göre hesaplanan vergi tutarları ile tercihsiz vergi oranına göre hesaplanan vergi tutarları arasındaki fark mükelleflerine iade edilir. (3) İbraz edilen Menşe İspat Belgesinde Protokol kapsamında tercihli taviz tanınmayan eşyanın da belirtilmiş olması halinde tercihli muamele yalnızca belgede yer verilen, Protokol kapsamında tercihli taviz tanınan eşyaya uygulanır. Parçalar halinde ithalat. MADDE 27- (1) İthalatçının talebi üzerine ve Bakanlıkça belirlenen şartlara binaen, Armonize Sistemin 2(a) Genel Kuralı anlamındaki birleştirilmemiş veya monte edilmemiş halde olan ve Armonize Sistemin XVI ncı ve XVII nci bölümlerinde ya da 7308 ve 9406 no.lu pozisyonlarında yer alan ürünlerin, parçalar halinde ithal edilmesi halinde, bu tür ürünler için tek bir Menşe İspat Belgesi, ilk parçanın ithalatı esnasında gümrük idaresine verilir. Destekleyici belgeler. MADDE 28- (1) Aşağıda sayılan belgeler, bir Menşe İspat Belgesi kapsamındaki ürünlerin Türkiye menşeli olduğunu ve bu Yönetmeliğin diğer koşullarını yerine getirdiği hususlarını desteklemek amacıyla, 19 uncu maddede belirtilen belgeler arasındadır:. a) İhracatçı veya tedarikçi tarafından, söz konusu eşyanın elde edilmesi için gerçekleştirilen işlemleri doğrudan kanıtlayıcı nitelikte, örneğin ihracatçı veya tedarikçinin hesaplarında veya iç muhasebe kayıtlarında yer alan bilgi ve belgeler. b) Türkiye’de düzenlenmiş veya hazırlanmış, imalatta kullanılan girdilerin menşe statüsünü tevsik eden, ulusal mevzuat uyarınca kullanılan belgeler. c) Türkiye’de düzenlenmiş veya hazırlanmış, girdiler üzerinde Türkiye’de yapılan işçilik veya işlemi tevsik eden, ulusal mevzuat uyarınca kullanılan belgeler. ç) Kullanılan girdilerin menşe statüsünü tevsik etmek üzere, Taraf Ülkelerden birinde bu Yönetmelik hükümlerine uygun olarak düzenlenmiş olan Menşe İspat Belgesi. Menşe İspat Belgeleri ile destekleyici belgelerin muhafazası. MADDE 29- (1) Yürürlükteki kanunlarda öngörülen süreler saklı kalmak üzere;. a) Menşe İspat Belgesi düzenlenmesi için başvuruda bulunan ihracatçı, 19 uncu maddede belirtilen belgeleri,. b) Menşe İspat Belgesini onaylayan gümrük idaresi veya Bakanlıkça yetkilendirilen kuruluşlar ihracatçı tarafından kendilerine sunulan tüm vesaiki,. c) İthalatçı ülkenin yetkili idareleri, kendilerine ibraz edilen Menşe İspat Belgesini,. en az üç yıl muhafaza eder. Farklılıklar ve şekli hatalar. MADDE 30- (1) Menşe İspat Belgesindeki beyanlar ile ürünlerin ithalat işlemlerini yerine getirmek amacıyla gümrük idarelerine ibraz edilen belgelerdeki ifadeler arasında küçük farklılıkların bulunması, belgenin gümrüğe sunulan ürünlere tekabül ettiğinin kesin olarak ortaya konması kaydıyla, söz konusu Menşe İspat Belgelerinin geçerliliğini kendiliğinden ortadan kaldırmaz. (2) Menşe İspat Belgesi üzerindeki ifadelerin doğruluğu üzerinde şüphe yaratması söz konusu olmayan, yazım hatası gibi bariz maddi hatalar, bu belgelerin reddedilmesini gerektirmez. SEKİZİNCİ BÖLÜM. Yetkili İdareler Arasında İşbirliği. Mühür ve adreslerin iletilmesi. MADDE 31- (1) Taraf Ülkelerin yetkili idareleri, kendi idarelerinde Menşe İspat Belgelerini vize ederken kullandıkları mühürlerin örnek baskılarını ve Menşe İspat Belgesinin kontrolünden sorumlu yetkili idarelerinin adreslerini birbirlerine iletir. Bu bilgilerdeki değişiklikler, diğer Tarafın yetkili idarelerine, değişikliğin hangi tarih itibarıyla geçerli olacağını belirtmek suretiyle bildirilir. Karşılıklı yardım. MADDE 32- (1) Taraf Ülkeler, yetkili idareleri vasıtasıyla birbirlerine Menşe İspat Belgelerinin geçerliliklerinin ve bu belgelerde yer alan bilgilerin doğruluğunun kontrolünde yardımcı olur. Sonradan kontrol talebi. MADDE 33- (1) İthalatçı ülke yetkili idareleri, Menşe İspat Belgesinin sonradan kontrolünü talep edebilir. (2) İthalatçı ülke yetkili idaresi, ihracatçı ülke yetkili idaresince verilen Menşe İspat Belgesinin gerçekliği veya eşyanın gerçek menşeine ilişkin bilgilerin doğruluğu hakkında makul bir şüphesi olduğunda veya sondaj usulü ile yapacağı kontrol sonucunda anılan belgeleri sonradan kontrol talebi ile vizeyi yapan ihracatçı ülke yetkili idaresine geri gönderir. (3) İthalatçı ülke yetkili idareleri Menşe İspat Belgesi ve faturayı yahut bu belgelerin birer kopyasını, gerektiğinde araştırmanın gerekçelerini de belirterek ihracatçı ülkenin yetkili idarelerine geri gönderir. Menşe İspat Belgesinde yer alan bilgilerin doğru olmadığı kanaatini uyandıran elde edilmiş tüm belge ve bilgi, kontrol talebini desteklemek üzere gönderilir. (4) Sonradan kontrol işlemleri veya eldeki başka bilgilerden bu Yönetmelik hükümlerinin ihlal edildiğinin anlaşılması durumunda gümrük idaresi, resen veya Taraf Ülkenin talebi üzerine inceleme yapar ya da bu tür bir ihlalin belirlenmesi ve önlenmesine yönelik olarak ivedi bir inceleme başlatır. Sonradan kontrol işlemleri. MADDE 34- (1) Menşe İspat Belgesinin kontrol talebi, bu belgelerin Bakanlığa (ilgili bölge müdürlüğüne) gönderilmesi suretiyle yapılır. (2) Menşe İspat Belgesinin kontrol talebi; belgenin arkasında yer alan doğruluğun kontrolü istemi bölümünün, kontrol talebinde bulunan ithalatçı ülke yetkili idaresinin adı ve açık posta adresi, yazı makinesi veya mürekkepli kalemle ve matbaa harfleri ile yazılarak doldurulması suretiyle yapılır. (3) Kontrol talebinde bulunulan yer ve tarih belirtilip mühür, imza ve kaşe koymak suretiyle onaylanır. Sonradan kontrol talebinin incelenmesi. MADDE 35- (1) Kontrol, ihracatçı ülke yetkili idaresi tarafından yapılır. Bu amaçla, ihracatçı ülke yetkili idaresi, her türlü delil talep etme ve ihracatçının hesaplarını denetleme veya gerekli gördüğü diğer kontrolleri yapabilme yetkisine sahiptir. (2) İhracatçı ülke yetkili idareleri Menşe İspat Belgesinin kontrol sonucunu belgenin arkasında yer alan kontrolün sonucu bölümünü aşağıdaki şekilde doldurmak suretiyle belirtir:. a) Birinci veya ikinci açıklamalardan uygun olanın önündeki kutucuğa (x) işareti konur. b) Kontrolü yapan yetkili idaresinin adı ve kontrol tarihi yazılır. c) Okunabilir mühür, imza ve kaşe koymak suretiyle onaylanır. Sonradan kontrol sonuçları. MADDE 36- (1) Sonradan kontrol talebinde bulunan ithalatçı ülke yetkili idaresi, kontrol sonucundan en kısa zamanda haberdar edilir. (2) Kontrol sonuçlarında, belgelerin gerçek olup olmadığı, söz konusu ürünlerin Taraf Ülkelerden biri menşeli olarak kabul edilip edilemeyeceği ve bu Yönetmeliğin diğer hükümlerine uygun olup olmadığı hususları açıkça belirtilir. (3) 8 inci madde kapsamında kümülasyon uygulandığı hallerde, kontrol sonuçlarına ithal edilen girdilere eşlik eden Menşe İspat Belgesinin bir örneği de eklenir. (4) Gümrük idaresi, kontrol sonucunun beklenmesi süresinde söz konusu ürünlere tercihli muamele uygulanmasını askıya almaya karar verirse ürünlerin gerekli görülen ihtiyati tedbirlere bağlı olarak serbest bırakılmasını ithalatçıya önerir. Bu önerinin kabulü halinde, söz konusu belge kapsamı eşyanın kanuni vergisi ile tercihli vergisi arasındaki fark kadar nakit veya teminat mektubu alınarak eşyanın gümrük işlemleri tamamlanır. Sonradan kontrol amacıyla gönderilen belgelerin, ihracatçı ülke yetkili idaresince doğruluğunun teyidi yapılarak geri gönderilmesinden sonra teminata bağlanan gümrük vergileri iade edilir. (5) Makul şüphe durumlarında, on ay içinde cevap alınamaması veya cevapta söz konusu belgelerin doğruluğunun ya da ürünlerin gerçek menşeinin tespitine imkân verecek ölçüde yeterli bilginin bulunmaması halinde, talepte bulunan ithalatçı ülke yetkili idareleri, istisnai durumlar hariç olmak üzere söz konusu eşyaya Protokol hükümlerinin uygulanmasını reddeder. Anlaşmazlıkların çözümü. MADDE 37- (1) Bu Yönetmelik esasları çerçevesinde yapılacak uygulamada meydana gelecek tereddüt ve anlaşmazlıklar, bu Yönetmeliğe ilişkin işlemlerin yürütülmesiyle görevli kuruluşlarca Bakanlığa (Uluslararası Anlaşmalar ve Avrupa Birliği Genel Müdürlüğüne) iletilir. (2) Bu tereddüt ve anlaşmazlıklardan 33 ila 36 ncı maddelerde belirtilen sonradan kontrol işlemlerine ilişkin olup Taraf Ülkeler yetkili idarelerince kendi aralarında çözümlenemeyenler veya 1 inci maddede belirtilen Anlaşmanın yorumlanmasında ortaya çıkan sorunlar Anlaşmanın 28 inci maddesi uyarınca Ticaret Müzakereleri Komitesine sunulur. (3) Tatmin edici bir çözüme varılamaması halinde, etkilenen Taraf, Ticaret Müzakereleri Komitesine başvurarak sorunun çözümü için geçici bir alt komite kurulmasını talep edebilir. DOKUZUNCU BÖLÜM. Çeşitli ve Son Hükümler. Cezalar. MADDE 38- (1) Bu Yönetmelik hükümlerine aykırı fiiller hakkında, 4458 sayılı Gümrük Kanunu, 21/3/2007 tarihli ve 5607 sayılı Kaçakçılıkla Mücadele Kanunu ile yürürlükteki ilgili diğer mevzuat hükümleri uygulanır. Serbest bölgeler. MADDE 39- (1) Yetkili gümrük idaresi, nakliyeleri esnasında bir serbest bölgeyi kullanan ve bir Menşe İspat Belgesi kapsamında ticarete konu olan eşyanın başka eşyayla değiştirilmemesinin veya hasara uğraması ve bozulmasını önleyici normal işlemler dışındaki herhangi bir işleme tabi tutulmamasının temini konusundaki her türlü tedbiri alır. (2) Birinci fıkra hükümlerine istisna olarak, Taraf Ülkelerden biri menşeli herhangi bir ürün, bir Menşe İspat Belgesi kapsamında bir serbest bölgeye ithal edildiği ve bir işçilik veya işlemden geçirildiği takdirde, tatbik edilmiş olan işçilik veya işlemin bu Yönetmelik hükümlerine uygun olması koşuluyla, ihracatçının talebi üzerine yeni bir Menşe İspat Belgesi, ilgili gümrük idaresi veya Bakanlıkça yetkilendirilen kişi veya kuruluşlar tarafından düzenlenir. Transit haldeki veya antrepodaki eşyaya ilişkin geçici hükümler. MADDE 40- (1) Bu Yönetmelik hükümlerine uygun olan ve Protokolün yürürlüğe girdiği tarihte transit halinde olan ya da antrepolarda veya serbest bölgelerde geçici depolanan eşyaya, ithalatçı ülkenin gümrük idaresine söz konusu tarihten itibaren dört ay içinde, eşyanın 14 üncü madde hükümleri çerçevesinde doğrudan nakledilmiş olduğunu gösteren belgelerle beraber ihracatçı ülkenin gümrük idaresince sonradan verilmiş bir Menşe İspat Belgesinin sunulması kaydıyla tercihli rejim uygulanabilir. Diğer hususlar. MADDE 41- (1) Bu Yönetmelikte yer almayan hususlar hakkında Gümrük Yönetmeliğinin ilgili hükümleri uygulanır. Yürürlük. MADDE 42- (1) Bu Yönetmelik 1/7/2022 tarihinde yürürlüğe girer. Yürütme. MADDE 43- (1) Bu Yönetmelik hükümlerini Ticaret Bakanı yürütür. Eki için tıklayınız. "
"KAMU BİLİŞİM HİZMET ALIMI KAPSAMINDA KATILIMCILARIN. YETKİLENDİRİLMESİ HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı; kamu idareleri tarafından yapılacak bilişim hizmet alımları kapsamında katılımcıların taşımaları gereken kriterlerin belirlenmesi, bu kriterler doğrultusunda yetkilendirilmesi, bu kriterlere uyulmadığının tespiti halinde yetkilendirmelerin askıya alınması veya iptal edilmesine ilişkin usul ve esasları belirlemektir. (2) Bu Yönetmelik; kamu idareleri tarafından yapılacak bilişim hizmet alımları kapsamında katılımcıların yetkilendirilmesi ve denetlenmesine ilişkin hususları kapsar. Dayanak. MADDE 2- (1) Bu Yönetmelik, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 385 inci maddesinin birinci fıkrasının (ı) bendine dayanılarak hazırlanmıştır. Tanımlar. MADDE 3- (1) Bu Yönetmeliğin uygulamasında;. a) Akredite kuruluş: Türk Akreditasyon Kurumu (TÜRKAK) tarafından akredite edilmiş test ve/veya belgelendirme kuruluşlarını,. b) Bakanlık: Sanayi ve Teknoloji Bakanlığını,. c) Bilişim hizmet alımı: Kamu bilişim projeleri kapsamında kamu idaresince gerçekleştirilecek 4/1/2002 tarihli ve 4734 sayılı Kamu İhale Kanunu kapsamındaki danışmanlık hizmet alımları dahil hizmet alımları, sair mevzuat ile kamu-özel işbirliği projeleri kapsamındaki mal, hizmet, danışmanlık ve yapım işleri alımlarındaki her türlü yazılım geliştirme, yazılım entegrasyon ve yazılım bakım hizmeti, bilişim sistemi kurulum ve bakım hizmeti, bilişim danışmanlığı hizmeti, bilişim güvenlik hizmeti alımını,. ç) Bilişim sistemi: Bilgi ve iletişim teknolojileri vasıtasıyla sağlanan her türlü hizmet ve işlem ile verinin işlenmesinde, erişiminde, saklanmasında ve sunumunda yer alan sistemleri,. d) CMMI: Bütünleşik Yetenek Olgunluk Modelini,. e) Kamu bilişim projesi: Kamu idarelerinin ihtiyaç duydukları bilişim sistemlerine ilişkin yürütecekleri projeleri,. f) Kamu Bilişim Yetki Belgesi: 5 inci maddenin birinci fıkrasının (a) bendindeki kriterlere göre bilişim hizmet alımı ihalelerine katılmak isteyenlerin yeterliğini ve yetkinliğini gösterir belgeyi,. g) Kamu idaresi: Kamu veya özel hukuk hükümlerine tabi olup olmadığına bakılmaksızın Sayıştay denetimine tabi tüm kurum, kuruluş, müessese, birlik, işletme, bağlı ortaklık ve şirketleri,. ğ) Katılımcı: Kamu bilişim hizmet alımı ihalelerine katılmak isteyen gerçek ve/veya tüzel kişileri ve bunların oluşturdukları ortak girişimler ile kamu bilişim hizmet alımı sözleşmeleri kapsamında sözleşme konusu işin nev’i itibarıyla bir kısmını yüklenici ile yaptığı sözleşmeye dayalı olarak gerçekleştirecek olan alt yüklenicilerden yetkilendirilme talebinde bulunanları,. h) Sızma Testi Yetki Belgesi: 5 inci maddenin birinci fıkrasının (c) bendindeki kriterlere göre sızma testi hizmetini sağlayacak katılımcıların yeterliğini ve yetkinliğini gösterir belgeyi,. ı) SPICE: Yazılım Süreci İyileştirme ve Yetenek Değerlendirmesini,. i) TS ISO/IEC 15504 belgesi: SPICE metoduna uygun olarak tetkik yapan akredite kuruluşlar tarafından verilen Bilgi Teknolojisi Süreç Değerlendirme Belgesini,. j) TS EN ISO/IEC 27001 belgesi: ISO/IEC 17021-1 akreditasyonuna sahip akredite kuruluşlar tarafından verilen Bilgi Güvenliği Yönetim Sistemi Belgesini,. k) TSE Sızma Testi Yapan Firma Belgesi: TS 13638 standardı kapsamında sızma testi hizmeti veren katılımcılar için şartları ifade eden belgeyi,. l) Yazılım: Bir bilgisayar, iletişim cihazı veya bilgi teknolojilerine dayalı bir diğer cihazın çalışmasını ve kendisine verilen verilerle ilgili gereken işlemleri yapmasını sağlayan komutlar dizisinin veya programların ve bunların kod listesini, işletim ve kullanım kılavuzlarını da içeren belgelerin, belli bir sistematik içinde, tasarlama, geliştirme şeklindeki ürün ve hizmetlerin tümü ile bu ürün ya da mal ve hizmetlerin lisanslama, kiralama ve tüm hakları ile devretme gibi teslim şekillerinin tümünü,. m) Yazılım Yetki Belgesi: 5 inci maddenin birinci fıkrasının (b) bendindeki kriterlere göre yazılım geliştirme, yazılım entegrasyon ve yazılım bakım hizmetlerini tedarik edecek katılımcıların yeterliğini ve yetkinliğini gösterir belgeyi,. ifade eder. İKİNCİ BÖLÜM. Yetki Belgeleri, Teknik Kriterler, Müracaat ile İlgili İşlemler, Denetim ve Sonuçları. Yetki belgeleri. MADDE 4- (1) Kamu bilişim projelerini yürütecek katılımcılar için Kamu Bilişim Yetki Belgesi düzenlenir. (2) Yazılım geliştirme, yazılım entegrasyon ve yazılım bakım hizmetlerini tedarik edecek katılımcılar için Yazılım Yetki Belgesi düzenlenir. (3) Sızma testi hizmetlerini sunacak katılımcılar için Sızma Testi Yetki Belgesi düzenlenir. Yetki belgelerine müracaat. MADDE 5- (1) Katılımcıların;. a) Kamu Bilişim Yetki Belgesine sahip olabilmeleri için; bilişim hizmet alımlarından en az biri için TS EN ISO/IEC 27001 belgesine,. b) Yazılım Yetki Belgesine sahip olabilmeleri için; yazılım geliştirme, yazılım entegrasyon ve yazılım bakım hizmetlerini kapsayan TS EN ISO/IEC 27001 belgesi ile birlikte en az ""TS ISO/IEC 15504 Seviye 2"" veya en az ""CMMI Seviye 3"" belgelerinden birine,. c) Sızma Testi Yetki Belgesine sahip olabilmeleri için; sızma testi hizmetlerini kapsayan TS EN ISO/IEC 27001 belgesi ile birlikte A veya B tipinde TSE Sızma Testi Yapan Firma Belgesine,. sahip olmaları gerekir. (2) Yetki belgesi talebinde bulunanlar, bu Yönetmeliğin uygulanma amacına uygun olarak Bakanlıkça istenecek ilave bilgi ve belgeleri ibraz eder. (3) Yetki belgesi talebinde bulunanlar, gerekli şartları sağladıklarını gösterir bilgi ve belgelerle Bakanlığa müracaat eder. (4) Bakanlık bilgi ve belgeleri ilgili kurumların veri tabanından sorgulama yapılarak doğrular. Bu bilgilerin doğrulanamadığı durumlarda ise başvuru sahibi söz konusu bilgilere ait belgelerin aslını veya aslına uygunluğu noterce onaylanmış örneklerini ibraz etmek zorundadır. Yanlış ve/veya yanıltıcı beyanda bulunulduğunun tespit edilmesi durumunda müracaat iptal edilir. Müracaatı iptal edilenler, iptal tarihinden itibaren bir yıl süre ile yeniden müracaat edemez. Müracaatın değerlendirilmesi, onay ve belgelendirme. MADDE 6- (1) Bakanlığa yapılan müracaatlar 5 inci maddede istenilen bilgi ve belgelerin eksiksiz olması halinde değerlendirilir ve en geç iki ay içerisinde sonuçlandırılır. Başvurunun bu Yönetmeliğe uygunluğunun tespiti halinde, Kamu Bilişim Yetki Belgesi, Yazılım Yetki Belgesi veya Sızma Testi Yetki Belgesi elektronik ortamda düzenlenir ve Bakanlık internet sitesinde duyurulur. (2) Kamu Bilişim Yetki Belgesi, Yazılım Yetki Belgesi veya Sızma Testi Yetki Belgesinin süresi 5 inci maddede istenilen belgelerin içinden geçerlilik süresi en yakın tarihli olanın tarihine kadar olacak şekilde düzenlenir. Belge süresinin uzatılmasının istenmesi halinde geçerlilik süresinin bitim tarihinden en geç bir ay öncesine kadar tekrar müracaat yapılır ve bu durumda ibraz edilen belgelerden yenilenen belgeler Bakanlığa ibraz edilir. (3) Müracaat, bu Yönetmelik hükümlerine uygun bulunmazsa eksiklikler müracaat sahibine bildirilir ve müracaat beklemeye alınır. Eksikliklerin tamamlanmasını müteakip beklemeye alınan müracaat tekrar işleme konulur. Denetim ve sonuçları. MADDE 7- (1) Bakanlık, bu Yönetmelik hükümleri uyarınca yetkilendirilen katılımcıları, yetki belgelerine uygun hareket edilip edilmediğinin kontrolü amacıyla denetlemeye yetkilidir. (2) Katılımcılar; Bakanlıkça görevlendirilen ve denetimde bulunan kişilere gerekli bilgi ve belgeleri gerçeğe uygun ve eksiksiz olarak vermek, incelemelere yardımcı olmak ve doğru beyanda bulunmakla yükümlüdür. (3) Yapılan denetimde 4 üncü ve/veya 5 inci maddede belirtilen hususlara aykırılığın ya da yanlış ve/veya yanıltıcı beyanda bulunulduğunun tespit edilmesi halinde ilgili yazılı olarak uyarılır, aykırılığın giderilmesi için altı aya kadar süre verilir ve yetki belgesi askıya alınır. Verilen süre içerisinde aykırılığın giderilmesi halinde askıya alma durumu sona erer. Aykırılığın giderilmemesi halinde ise yetki belgesi iptal edilir. (4) Yetki belgesi askıya alınan katılımcıya, yetki belgesinin askıda kaldığı süre boyunca bu Yönetmelik kapsamında aynı tür yeni bir yetki belgesi verilmez. (5) Yetki belgesinin üçüncü fıkra uyarınca iptal edilmesi durumunda bir yıl süre ile aynı tür belge talebinde bulunulamaz. Belge iptalinin tekrarı halinde üç yıl süreyle aynı tür belge talebinde bulunulamaz ve üç yıl dolduktan sonra tekrar belge talebinde bulunanların müracaatları ilk müracaat olarak değerlendirilir. (6) Yetki belgesinin askıda kaldığı süre 6 ncı maddenin ikinci fıkrasına göre belirlenen geçerlilik süresini etkilemez. (7) Yetki belgesinin askıya alınması, askı durumunun sona ermesi veya iptal edilmesi işlemleri Bakanlık tarafından Kamu İhale Kurumuna bildirilir ve Bakanlık internet sitesinde ilan edilir. ÜÇÜNCÜ BÖLÜM. Son Hükümler. Yürürlük. MADDE 8- (1) Bu Yönetmelik yayımı tarihinden 3 ay sonra yürürlüğe girer. Yürütme. MADDE 9- (1) Bu Yönetmelik hükümlerini Sanayi ve Teknoloji Bakanı yürütür. "
"FLORLU SERA GAZLARINA. İLİŞKİN YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, ülkemizin taraf olduğu Ozon Tabakasını İncelten Maddelere Dair Montreal Protokolü kapsamında yer alan florlu sera gazlarının salımını kontrol altına almak üzere florlu sera gazları ve diğer florlu maddelerin yönetimine ilişkin usul ve esasları düzenlemektir. Kapsam. MADDE 2- (1) Bu Yönetmelik;. a) Ürün ve ekipman içinde olanlar da dahil olmak üzere florlu sera gazları ve diğer florlu maddelerin etiketlenmesine, verilerin toplanmasına, sızıntı kontrollerine, raporlanmasına, piyasaya arz, ithalat, ihracat ve kullanımına, kota dağıtımına ve florlu sera gazlarının geri kazanımına ve imhasına ilişkin esasları,. b) Florlu sera gazları içeren veya çalışması bu gazlara dayanan ekipmanlara müdahale eden gerçek ve tüzel kişilerin eğitimi ve belgelendirilmesine ilişkin konuları ve düzenlemeleri,. kapsar. (2) Bu Yönetmelik, motorlu araçlardaki iklimlendirme ekipmanlarından çıkan florlu sera gazlarının geri kazanımını kapsamaz. Dayanak. MADDE 3- (1) Bu Yönetmelik; 9/8/1983 tarihli ve 2872 sayılı Çevre Kanununa, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 97 nci ve 103 üncü maddelerine, 16/10/2003 tarihli ve 4990 sayılı Kanun ile onaylanması uygun bulunan Birleşmiş Milletler İklim Değişikliği Çerçeve Sözleşmesine ve 4/3/2021 tarihli ve 7295 sayılı Kanun ile onaylanması uygun bulunan Yirmi Sekizinci Taraflar Toplantısında Üzerinde Mutabakata Varılan Montreal Protokolüne Yönelik Değişiklik (Kigali Değişikliği-2016)’e dayanılarak hazırlanmıştır. Avrupa Birliği mevzuatına uyum. MADDE 4- (1) Bu Yönetmelik 16/4/2014 tarihli ve (AB) 517/2014 sayılı Florlu Sera Gazlarına İlişkin Avrupa Parlamentosu ve Konsey Tüzüğü dikkate alınarak Avrupa Birliği mevzuatına uyum çerçevesinde hazırlanmıştır. Tanımlar. MADDE 5- (1) Bu Yönetmelikte geçen;. a) Askeri unsur: Milli Savunma Bakanlığı merkez ve taşra teşkilatı, Genelkurmay Başkanlığı, Kara, Deniz ve Hava Kuvvetlerine ait kurum, kıta, karargâh veya tesisi,. b) Bakanlık: Çevre, Şehircilik ve İklim Değişikliği Bakanlığını,. c) Bakım veya teknik servis: Geri kazanım ve sızıntı kontrolleri hariç olmak üzere, sisteme florlu sera gazları aktaran devrelerin ayrılması, devre veya ekipman parçasının yerinden çıkartılması ya da geri monte edilmesi ve sızıntıların onarımı dâhil tüm faaliyetleri,. ç) Ton CO2 eşdeğeri: Metrik ton cinsinden florlu sera gazlarının ağırlığı ile küresel ısınma potansiyelinin çarpımı sonucunda çıkan miktarı,. d) Çoklu merkezi soğutma sistemleri: Bir veya daha fazla ortak kondenser ve vitrinler, dolaplar, dondurucular veya soğutulmuş depo odaları gibi bir dizi soğutma cihazına bağlanan, paralel olarak çalışan iki veya daha fazla kompresöre sahip sistemleri,. e) Dağıtıcı: Florlu sera gazları veya diğer florlu maddeleri yurt içine veya yurt dışına tedarik eden gerçek veya tüzel kişiyi,. f) Devreden çıkarma: Kap, ürün veya ekipmanın nihai olarak kapatılmasını ve işletimden kaldırılmasını,. g) Diğer florlu maddeler: Florlu sera gazı olmayan ancak EK-2’de listelenen maddeler veya bu maddelerden en az birini içeren karışımları,. ğ) Ekipman Operatörleri Merkezi Veri Tabanı (EKOMVET): 7 nci maddenin birinci fıkrasında belirtilen ekipmanların kayıt defterlerini içeren elektronik veri tabanını,. h) Elektrik şalt cihazı: Elektrik enerjisinin üretimi, iletimi, dağıtımı, çevrimi ile bağlantılı olarak kullanılmaya yönelik olan anahtarlama, ölçme, koruma ve elektrik enerji dönüşümü cihazları ve bu araç ve ekipmanların ara bağlantı, teçhizat ve destekleyici yapılarla düzenek oluşturan birleşimlerini,. ı) Elektrik şalt ekipmanındaki florlu sera gazı miktarı: Elektrik şalt ekipmanının tek bir bölmesinde veya diğer parçalardan ayrılmış herhangi bir başka kısmındaki florlu sera gazı miktarını,. i) Faaliyet Raporları Veri Tabanı (FARAVET): Florlu sera gazları veya diğer florlu maddeleri ürün veya ekipman içerisinde veya dökme eşya olarak ithal eden, ihraç eden ya da bu gazları veya maddeleri kullanan, geri kazanan, geri dönüştüren, ıslah eden veya imha eden işletmeler tarafından sunulan yıllık raporları, kota tahsisi ve lisans modülünü içeren elektronik veri tabanını,. j) Florlu sera gazları: EK-1’de listelenen hidroflorokarbon, perflorokarbon, kükürt hekzaflorür veya bu maddelerden en az birini içeren karışımları veya flor içeren diğer sera gazlarını,. k) Geri dönüşüm: Geri kazanılan florlu sera gazlarının veya diğer florlu maddelerin filtre etme ya da susuzlaştırma gibi temel temizlik işlemlerini takiben tekrar kullanımını,. l) Geri kazanım: Bakım veya servis sırasında veya ürün ya da ekipmanın bertaraf edilmesinden önce ürün, kap veya ekipmandan florlu sera gazlarının veya diğer florlu maddelerin toplanması ve depolanmasını,. m) Hammadde: Asıl bileşiminden tamamen dönüştürüldüğü ve emisyonunun önemsiz olduğu bir prosesle kimyasal dönüşümden geçen herhangi florlu sera gazını veya EK-2’de yer alan diğer florlu maddeyi,. n) Hermetik olarak sızdırmazlığı sağlanmış ekipman: Florlu sera gazları içeren parçaların kaynak, lehim veya benzer bir kalıcı bağlantıyla sızdırmazlığının sağlandığı, tamirine ve tasfiyesine uygun kapaklı vana veya kapaklı servis girişlerini de içerebilen ve izin verilen maksimum basıncın en az dörtte biri basınç altında test edilen sızıntı oranı yılda 3 (üç) gramdan az olan sistemi,. o) Hidroflorokarbon: EK-1’in birinci grubunda listelenen maddeleri veya bu maddelerden en az birini içeren karışımları,. ö) Hidroflorokarbonların yıllık tüketimi: Belirli bir takvim yılında ülkeye ithal edilen hidroflorokarbon miktarından aynı yıl ülkeden ihraç edilen hidroflorokarbon miktarının çıkarılarak hesaplanan ton CO2 eşdeğeri cinsinden değeri,. p) Hizmet yeri belgesi: Florlu sera gazları ile çalışan ve bu gazları içeren iklimlendirme ve soğutma cihazlarının, ısı pompalarının, yangın söndürme sistemlerinin, elektrikli şalt cihazlarının montaj, bakım ve servis hizmetini veren yerler için kurallar kapsamında faaliyetlere ve tüzel kişilere Türk Standardları Enstitüsü (TSE) tarafından verilen belgeyi,. r) Isı pompası: Dışarıdan enerji girdisiyle düşük sıcaklıktaki bir ortamdan aldığı ısıyı yüksek sıcaklıktaki bir ortama aktaran ekipmanı,. s) Islah: Geri kazanılan florlu sera gazlarının veya diğer florlu maddelerin kullanım amacı göz önünde bulundurularak, saf madde performans standardına geri döndürülmesi için işlenmesini ve işlevsellik niteliğinin yükseltilmesini,. ş) İhracat: Florlu sera gazları veya diğer florlu maddelerin kap, ürün veya ekipman içerisinde Türkiye Gümrük Bölgesi dışına veya serbest bölgelere çıkarılmasını,. t) İhracatçı: Florlu sera gazlarının veya diğer florlu maddeleri ürün, ekipman veya kap içerisinde Türkiye Gümrük Bölgesi dışına veya serbest bölgelere çıkaran gerçek veya tüzel kişiyi,. u) İmha: Florlu sera gazının tümünü veya büyük bir kısmını florlu sera gazı olmayan bir veya daha fazla stabil maddeye kalıcı olarak dönüştürme veya ayrıştırma sürecini,. ü) İthalat: Florlu sera gazları veya diğer florlu maddelerin kap, ürün veya ekipman içerisinde serbest dolaşıma giriş rejimi, dahilde işleme rejimi, geçici ithalat rejimi ve gümrük kontrolü altında işleme rejimine tabi tutulmasını,. v) İthalatçı: Florlu sera gazları veya diğer florlu maddeleri ürün, ekipman veya kap içinde ithal etmek isteyen gerçek veya tüzel kişiyi,. y) Kademeli sistemlerde birincil soğutucu akışkan devresi: Kondenser ısısını orta sıcaklık için ikincil bir devreden alacak şekilde iki veya daha fazla ayrı soğutma devresinin seri olarak bağlandığı dolaylı orta sıcaklık sınıfı sistemlerdeki birincil devreyi,. z) Kap: Öncelikli olarak florlu sera gazlarının taşınması veya depolanması için tasarlanan ambalajı,. aa) Karışım: Florlu sera gazları veya diğer florlu maddelerden en az birini içeren, iki veya daha fazla maddeden oluşan akışkanı,. bb) Kullanıcı: Florlu sera gazları veya diğer florlu maddeleri, ürünlerin veya ekipmanların üretimi, bakımı, tekrar dolum dahil servisinde ve diğer tüm proseslerde kullanan gerçek ya da tüzel kişiyi,. cc) Kullanım: Florlu sera gazlarının veya diğer florlu maddelerin, ürünlerin veya ekipmanların üretimi, bakımı, tekrar dolum dahil servisinde ve diğer tüm proseslerde kullanımını,. çç) Kurulum: Florlu sera gazları içeren veya içerecek şekilde tasarlanmış olan iki veya daha fazla ekipman parçasının veya devresinin, birleştirme sonrası şarj edilme ihtiyacı olmasına bakılmaksızın, sistemin gaz taşıyan iletkenlerin bir devre tamamlayacağı şekilde sistemin işletileceği yerde birleştirilmesini,. dd) Kükürt Hekzaflorür: EK-1’in üçüncü grubunda listelenen maddeyi veya bu maddeyi içeren karışımları,. ee) Küresel Isınma Potansiyeli (KIP): 1 (bir) kilogram CO2’e kıyasla 1 (bir) kilogram sera gazının, karışım olması durumunda ise EK-4’e göre hesaplanan, 100 (yüz) yıllık zaman dilimi içinde atmosferde yarattığı sera etkisini gösteren değeri, (GWP: Global Warming Potential). ff) Mesleki Yeterlilik Belgesi: Mesleki Yeterlilik Kurumu (MYK) tarafından yetkilendirilmiş belgelendirme kuruluşlarınca düzenlenen sınavlarda başarılı olanlara verilen MYK Mesleki Yeterlilik Belgelerini,. gg) Onarım: Hasar görmüş veya sızıntı yapan ve florlu sera gazı içeren veya çalışması bu gazlara dayanan ürün veya ekipmanın çalışır hale getirilmesini,. ğğ) Operatör: Florlu sera gazı içeren ürün veya ekipmanı işleten veya bu ürün veya ekipmana sahip olan gerçek veya tüzel kişiyi,. hh) Organik Rankin Çevrimi: Elektrik veya mekanik enerjinin üretimi için bir ısı kaynağından çıkan ısıyı enerjiye çeviren yoğuşmalı florlu sera gazlarını içeren çevrimi,. ıı) Perflorokarbon: Bu Yönetmeliğin EK-1’in ikinci grubunda listelenen maddeleri veya bu maddelerden en az birini içeren karışımları,. ii) Piyasaya arz: Florlu sera gazlarını veya florlu sera gazlarını içeren veya çalışması bu gazlara dayanan ürün veya ekipmanı ücretli veya ücretsiz olarak üçüncü şahıslara tedarik etmeyi veya erişilebilir kılmayı ve ülkede serbest dolaşıma sunmayı,. jj) Sabit: Taşınabilir oda iklimlendirme cihazları dahil çalışması sırasında genelde seyir halinde olmayanı,. kk) Saf madde: Daha önce kullanılmamış olan maddeyi,. ll) Serbest bölge: Ülkenin siyasi sınırları içinde olmakla birlikte gümrük hattı dışında sayılan, ülkede geçerli ticari, mali ve iktisadi alanlara ilişkin hukuki ve idari düzenlemelerin uygulanmadığı veya kısmen uygulandığı, sınaî ve ticari faaliyetler için daha geniş teşviklerin tanındığı ve fiziki olarak ülkenin diğer kısımlarından ayrılan bölgeyi,. mm) Sızıntı tespit sistemi: Florlu sera gazı sızıntısını tespit etmek üzere kalibre edilen ve sızıntı olması durumunda operatörü uyaran mekanik, elektrik veya elektronik cihazı,. nn) Soğutma, iklimlendirme ve ısı pompası ekipmanlarındaki ve Organik Rankin Döngüsündeki florlu sera gazı miktarı: Tek bir soğutucu akışkan devresindeki florlu sera gazı miktarını,. oo) Soğutmalı kamyon: Temelde mal taşımak üzere tasarlanmış ve imal edilmiş ve soğutma ünitesi ile donatılmış 3.5 tondan fazla ağırlığa sahip motorlu taşıtı,. öö) Soğutmalı römork: Temelde mal taşımak için bir kamyon veya traktör tarafından çekilmek üzere tasarlanmış, imal edilmiş ve bir soğutma ünitesi ile donatılmış aracı ve yarı römorkları,. pp) Tek bileşenli köpük: Reaksiyona girmemiş veya kısmen reaksiyona girmiş sıvı halde tek bir aerosol dağıtıcıda bulunan ve dağıtıcıdan ayrıldığında genişleyen ve sertleşen bir köpük bileşimini,. rr) Tekli split klima sistemleri: Soğutucu akışkan borularıyla birbirine bağlı, kullanım yerinde kurulum gerektiren bir dış ünite ve bir iç üniteden oluşan oda iklimlendirme sistemlerini,. ss) Tek kullanımlık kap: Florlu sera gazlarının taşınması ve depolanması amacıyla tekrar kullanılamayan veya yeniden doldurulması amacıyla piyasaya arz edilemeyen, tek kullanım için tasarlanmış ve kullanımından sonra atık olarak tanımlanan kapları (ambalajları),. şş) Teknik aerosol: Kozmetik aerosoller dahil ve tıbbi aeroseller hariç olmak üzere, ürün ve ekipmanların bakımı, onarımı, temizlenmesi, test edilmesi, böceklerden arındırılması ve üretilmesinde, ekipmanın kurulması ve diğer uygulamalarda kullanılan aerosol dağıtıcısını, dispanserini, spreylerini, püskürtücülerini,. tt) Ticari kullanım: Perakende ve gıda hizmetlerinde son kullanıcılara satışa sunulan ürünlerin depolanması, teşhiri veya dağıtımı için kullanımı,. uu) Ürün ve/veya ekipman: Florlu sera gazı içeren veya çalışması bu gazlara dayanan sabit cihazları veya uygulamaları,. üü) Yangından korunma ekipmanı: Yangın söndürücüler dahil yangından korunma veya söndürme uygulamalarında kullanılan ekipmanları ve sistemleri,. vv) Yangından korunma ekipmanındaki florlu sera gazı miktarı: Belirli bir alanı yangından korumak için kurulmuş bir kaptaki veya birbirine bağlı kaplar sistemindeki florlu sera gazı miktarını,. yy) Yıllık ülke kotası: Belirli bir takvim yılında ülkeye ithal edilmesine izin verilen maksimum hidroflorokarbonun ton CO2 eşdeğeri cinsinden maksimum miktarını,. zz) Zorunlu kullanım alanları: Halihazırda florlu sera gazı alternatiflerinin bulunmadığı insan sağlığı ile ilgili alanları ve askeri unsurlar kullanım alanlarını,. ifade eder. İKİNCİ BÖLÜM. Temel İlkeler ve Merkezi Veri Tabanı. Temel ilkeler. MADDE 6- (1) Florlu sera gazlarının ve diğer florlu maddelerin;. a) Atmosfere salımı,. b) 17 nci maddenin birinci fıkrasında belirtilen Mesleki Yeterlilik Belgesine sahip olmayan gerçek kişilere veya FARAVET’e kayıtlı olmayan ve 18 inci maddenin birinci fıkrasında tanımlanan Hizmet Yeri Belgesine sahip olmayan tüzel kişilere satılması veya ücretsiz temini,. c) Ürün ve/veya ekipmanda bulunan köpükler haricinde ürün ve/veya ekipman içerisinde florlu sera gazlarının veya diğer florlu maddelerin geri kazanım işlemi yapılmadan bertaraf tesislerine kabul edilmesi,. yasaktır. (2) Ürün ve/veya ekipman devreden çıkartıldığında veya kap ömrünü tamamladığında atık yönetimi, 2/4/2015 tarihli ve 29314 sayılı Resmî Gazete’de yayımlanan Atık Yönetimi Yönetmeliğine uygun olarak gerçekleştirilir. (3) Hidroflorokarbonların bu Yönetmeliğin EK-6’sında listelenen Kabul Edilmiş Teknolojiler dışındaki teknolojilerle imha edilmesi yasaktır. Ekipman Operatörleri Merkezi Veri Tabanı (EKOMVET). MADDE 7- (1) Ekipman Operatörleri Merkezi Veri Tabanına;. a) 5 ton CO2 eşdeğeri veya daha fazla florlu sera gazı içeren sabit soğutma, iklimlendirme ve ısı pompası ekipmanının, sabit yangından korunma ekipmanının, soğutmalı kamyon ve römorklardaki soğutma ünitelerinin ve Organik Rankin Çevrimlerinin,. b) 6 kg veya daha fazla kükürt hekzaflorür içeren elektrik şalt ekipmanının,. operatörleri olan gerçek ve tüzel kişiler tarafından veri girişi yapılacaktır. (2) Ekipman Operatörleri Merkezi Veri Tabanı Bakanlık tarafından yönetilir. (3) Bakanlık, Ekipman Operatörleri Merkezi Veri Tabanında yer alan verileri Çevre, Şehircilik ve İklim Değişikliği İl Müdürlükleri ile paylaşabilir. (4) Ekipman Operatörleri Merkezi Veri Tabanında yer alan veriler gizli kabul edilir ve erişim yetkisi olmayan kişilerin erişimine karşı korunur. (5) Ekipman Operatörleri Merkezi Veri Tabanına verilerin kaydedilmesi ve sunulması ile bu verilerin yönetimine ilişkin usul ve esaslar Bakanlıkça belirlenir. (6) Askeri unsurlar, birinci fıkranın (a) ve (b) bentlerinde tanımlanan ekipmanla ilgili bir önceki yıla ait verileri toplamakla yükümlüdür. Milli Savunma Bakanlığı, bir önceki yıla ait toplanan verileri her yıl 30 Nisana kadar Bakanlığa sunar. Milli Savunma Bakanlığı tarafından sunulan veriler, Ekipman Operatörleri Merkezi Veri Tabanının bir parçası değildir. Faaliyet Raporları Veri Tabanı (FARAVET). MADDE 8- (1) Faaliyet Raporları Veri Tabanı, 14 üncü maddenin birinci fıkrasında belirtilen gerçek ve tüzel kişiler tarafından elektronik veri tabanına girilen verileri içerir. (2) Faaliyet Raporları Veri Tabanı Bakanlık tarafından yönetilir. (3) Bakanlık, Faaliyet Raporları Veri Tabanında yer alan verileri Çevre, Şehircilik ve İklim Değişikliği İl Müdürlükleri ile paylaşabilir. (4) Faaliyet Raporları Veri Tabanında yer alan veriler gizli olarak kabul edilir ve erişim yetkisi olmayan kişilerin erişimine karşı korunur. (5) Faaliyet Raporları Veri Tabanına kayıt girme ve verilerin sunulmasına ve bu verilerin yönetimine ilişkin usul ve esaslar Bakanlık tarafından belirlenir. (6) 14 üncü maddede atıfta bulunulan faaliyetleri yürüten askeri unsurlar, bu faaliyetler ile ilgili bir önceki yıla ait verileri toplamakla yükümlüdür. Milli Savunma Bakanlığı, bir önceki yıla ait toplanan verileri her yıl 30 Nisana kadar Bakanlığa sunar. Milli Savunma Bakanlığı tarafından sunulan veriler, Faaliyet Raporları Veri Tabanının bir parçası değildir. ÜÇÜNCÜ BÖLÜM. Hidroflorokarbon Tüketiminin Azaltımıyla İlgili Usul ve Esaslar. Hidroflorokarbon tüketiminin azaltım takvimi ve yıllık ülke kotalarının hesaplanması. MADDE 9- (1) 2024-2045 dönemi ve sonrasındaki yıllık hidroflorokarbon tüketim seviyesi, azaltım takvimi çerçevesinde, Bakanlık tarafından belirlenir. (2) 2024-2045 dönemi ve sonrasındaki her takvim yılı için yıllık kotalar Bakanlık tarafından hesaplanır ve 10 uncu maddede atıfta bulunulan hidroflorokarbon ithalatçılarına kota tahsisinde esas alınır. (3) Bakanlık, mevcut hidroflorokarbon tüketiminin analizine dayalı olarak öngörülenlerden daha düşük yıllık kotaları belirleyebilir. Hidroflorokarbon ithalatçılarına yıllık kota tahsisi. MADDE 10- (1) 2023 yılından itibaren yıllık kotalar, Bakanlık tarafından dökme haldeki hidroflorokarbon ithalatçılarına ve içerisinde hidroflorokarbon bulunan ön şarjlı soğutma, iklimlendirme ve ısı pompası ekipmanı ithalatçılarına tahsis edilecektir. Dökme haldeki hidroflorokarbon ithalatçılarına kota uygulaması 2024 yılından itibaren geçerli olacaktır. Hidroflorokarbonlarla şarj edilmiş soğutma, iklimlendirme ve ısı pompası ekipmanları için kota uygulaması 2025 yılında başlayacaktır. (2) Hidroflorokarbonların kotasız veya kotayı aşan miktarlarda ithal edilmesi yasaktır. (3) Tahsis edilen kotalar, işletmenin ismini değiştirmesi, iki işletmenin tek işletme olarak birleşmesi veya bir işletmenin ikiye ayrılması dışında devredilemez. (4) Bakanlık, 2023 yılından itibaren, her yıl 30 Eylül’e kadar, sonraki yıl için kota tahsis edilen ithalatçıların listesini, tahsis edilen kotaları açıklamadan yayımlar. (5) Kota tahsisi, EK-7’de belirtilen usul ve esaslar doğrultusunda Bakanlık tarafından yapılır. (6) İthalatçılara tahsis edilen kota miktarları gizli tutulur. (7) Belirli bir takvim yılı için kota tahsis edilen ve o takvim yılı için Faaliyet Raporları Veri Tabanına rapor sunmayanlara takip eden takvim yılı için kota tahsis edilmeyecektir. (8) Ön şarjlı soğutma, iklimlendirme ve ısı pompası ekipmanında yılda 100 ton CO2 eşdeğeri altında hidroflorokarbon ithal edenler, kota başvurusu yükümlülüğünden muaftır. Ancak, Faaliyet Raporları Veri Tabanına rapor sunmakla yükümlüdür. Muafiyet tanınan durumun askeri unsur olması durumunda, 8 inci maddenin altıncı fıkrasında belirtildiği gibi Milli Savunma Bakanlığına veri sunmakla yükümlüdür. DÖRDÜNCÜ BÖLÜM. Hidroflorokarbonların İthalat ve İhracatının Sevkiyat Başına Lisanslanması. Hidroflorokarbonların ithalat ve ihracatının sevkiyat başına lisanslanması. MADDE 11- (1) Dökme olarak hidroflorokarbon ithal veya ihraç edecekler, her sevkiyat için kontrol belgesine sahip olmak zorundadır. (2) 2024 yılından itibaren, kontrol belgeleri kota tahsisine uygun bir şekilde verilecektir. Ön şarjlı soğutma, iklimlendirme ve ısı pompası ekipmanları içerisinde hidroflorokarbon ithal edecekler, her sevkiyat için kontrol belgesine sahip olmak zorundadır. (3) Birinci ve ikinci fıkralarda belirtilen kontrol belgeleri Bakanlık tarafından verilir. (4) Kontrol belgesi ile ilgili usul ve esaslar Bakanlık tarafından yayımlanacak ikincil mevzuatla belirlenir. BEŞİNCİ BÖLÜM. Florlu Sera Gazları ve Diğer Florlu Maddelerin Kullanımı, Ticareti, Etiketlenmesi ve. Raporlanması Hakkında Usul ve Esaslar. Florlu sera gazları içeren kapların, ürünlerin ve/veya ekipmanların etiketlenmesi. MADDE 12- (1) Florlu sera gazları içeren kaplar, ürünler ve/veya ekipman, 11/12/2013 tarihli ve 28848 mükerrer sayılı Resmî Gazete’de yayımlanan Maddelerin ve Karışımların Sınıflandırılması, Etiketlenmesi ve Ambalajlanması Hakkında Yönetmelikte belirlenen usul ve esaslara göre etiketlenir. Bunlar aşağıda yer almaktadır:. a) Soğutma ekipmanı. b) İklimlendirme ekipmanı. c) Isı pompası. ç) Yangından korunma ekipmanı. d) Elektrik şalt ekipmanı. e) Ölçülü doz inhalerleri hariç florlu sera gazı içeren aerosol dağıtıcılar. f) Florlu sera gazı içeren tüm kaplar. g) Florlu sera gazı içeren solventler. ğ) Organik rankin çevrimi. (2) Birinci fıkrada atıfta bulunulan usul ve esaslara ek olarak, bir kap ve bir ürün veya ekipman üzerindeki etiket;. a) Çalışması florlu sera gazına dayanan boş ekipman için ""Florlu sera gazları içerir"" veya ""Çalışması florlu sera gazlarına dayanır"" ifadesini,. b) Florlu sera gazlarının endüstriyel veya kimyasal adını ve kilogram cinsinden miktarlarını,. c) Ürün veya ekipman içerisindeki florlu sera gazlarının ton CO2 eşdeğeri cinsinden toplam miktarını ve Küresel Isınma Potansiyelini,. ç) Ekipmanın hermetik olarak sızdırmazlığı sağlanmışsa ""Hermetik olarak sızdırmazlığı sağlanmıştır"" ifadesini,. d) Kükürt hekzaflorür içeren elektrik şalt ekipmanının garanti belgesinde, test edilen sızıntı oranı yılda % 0,1'den az belirtilmişse, ""Sızıntı oranı yılda % 0,1’den azdır” ifadesini,. e) Soğutma, iklimlendirme veya ısı pompası ekipmanı piyasaya arz edilmeden önce ekipmanın yalıtımı için uygulanan köpükler de dahil olmak üzere, florlu sera gazları şişirme ajanı olarak kullanılmış ise “Florlu sera gazları ile şişirilen köpük” ifadesini,. f) Kap, geri kazanılarak geri dönüştürülmüş veya ıslah edilmiş florlu sera gazı içeriyorsa ""Geri dönüştürülmüş florlu sera gazı"" veya ""ıslah edilmiş florlu sera gazı"" ifadesini ve geri dönüştürülmüş veya ıslah edilmiş gaz olması durumunda, parti numarasını ve geri dönüşüm veya ıslah eden kuruluşun adını ve adresini,. g) Kap, hammadde kullanımı veya laboratuvar veya analitik kullanım veya imha amaçlı olarak florlu sera gazı içeriyorsa sırasıyla “İçindekiler yalnızca hammadde amaçlı kullanılabilir” ifadesini, “İçindekiler yalnızca laboratuvar veya analitik amaçlı kullanılabilir” veya “İçindekiler yalnızca imha edilebilir” ifadelerini,. ğ) Florlu sera gazı içeren kabın zorunlu kullanım alanlarında kullanılması durumunda “İçindekiler sadece zorunlu kullanım alanları için kullanılabilir” ifadesini,. içerir. (3) Etiket silinmez olmalı ve ürün veya ekipmanın iyi görülebilen bir bölümüne yerleştirilmelidir. (4) Etiket üzerindeki bilgiler, etiketin arka planından ayırt edilebilmeli ve açıkça okunabilecek boyutta ve aralıkta belirtilmelidir. (5) Florlu sera gazı içeren veya çalışması bu gazlara dayanan önşarjlı ekipmanlarda; üretici tarafından imalat sahası dışında ilave edilecek ve etiket üzerinde bilgileri gösterilmemiş gaz için yine etiket üzerinde yer bırakarak, şarj edilen miktarı veya ekipmanın tasarım miktarına ilişkin bilgiler etiket üzerinde belirtilir. (6) İthalat sırasında, etiket üzerindeki bilgiler ile kapta veya ürün veya ekipmanda bulunan madde arasında bir çelişki olabileceğinden şüpheleniliyorsa gümrük laboratuvarlarında veya gümrük laboratuvarlarında yapılamıyorsa Ticaret Bakanlığı tarafından belirlenecek üniversitelere veya kamu kurumlarına ait laboratuvarlarda teknik bir inceleme yapılır. Bu inceleme, ithalat gerçekleşmeden önce ithal edilecek kap veya ürün veya ekipmandaki maddenin tanımlanması için yapılır ve tüm masraflar ithalatçı tarafından karşılanır. Uygunsuzluk tespit edilirse, söz konusu uygunsuzluk Bakanlığa ve Ticaret Bakanlığına bildirilir. Tespit edilen uygunsuzlukla ilgili olarak, ilgili bakanlıklar yürürlükteki mevzuat çerçevesinde işlem yürütür. (7) İkinci fıkranın (ç), (d) ve (e) bentlerinde yer alan bilgiler ürün veya ekipmanın kullanma ve montaj kılavuzlarında yer almalıdır. Bu bilgiler, ürün veya ekipmanın içerisindeki florlu sera gazının KIP değerinin 150 ve üzeri olması durumunda reklam materyallerinde de yer almalıdır. (8) Florlu sera gazları içeren köpükler ve önceden karıştırılmış polioller, florlu sera gazının kabul edilmiş endüstriyel tanımını kullanan bir etiketle veya böyle bir tanımlama yoksa kimyasal adıyla tanımlanmadıkça piyasaya arz edilmeyecektir. Etiket, köpüğün veya önceden karıştırılmış poliolün florlu sera gazları içerdiğini açıkça belirtmelidir. Köpük levhalar söz konusu olduğunda ise bu bilgiler açık ve silinmez bir şekilde levhaların üzerinde belirtilecektir. Ekipman sızıntı kontrolleri. MADDE 13- (1) 7 nci maddenin birinci fıkrasının (a) bendinde belirtilen ekipman için sızıntı kontrolleri aşağıda belirtilen periyodlara göre yapılır:. a) 5 (beş) tondan 50 (elli) ton CO2 eşdeğerine kadar florlu sera gazı içermesi durumunda, 12 (on iki) ayda en az bir, bir sızıntı tespit sistemi kurulu ise zorunlu sızıntı kontrol süresi 24 (yirmi dört) ayda en az birdir. b) 50 (elli) tondan 500 (beş yüz) ton CO2 eşdeğerine kadar florlu sera gazı içermesi durumunda 6 (altı) ayda en az bir, bir sızıntı tespit sistemi kurulu ise zorunlu sızıntı kontrol süresi 12 (on iki) ayda en az birdir. c) 500 (beş yüz) ton CO2 eşdeğeri ve fazlası florlu sera gazı içeriyorsa, 3 (üç) ayda en az bir, bir sızıntı tespit sistemi kurulu ise zorunlu sızıntı kontrol süresi 6 (altı) ayda en az birdir. (2) 7 nci maddenin birinci fıkrasının (a) bendinde belirtilen ve 10 (on) ton CO2 eşdeğeri altında florlu sera gazı içeren ekipmanın hermetik olarak sızdırmazlığı sağlanmış ve “Hermetik olarak sızdırmazlığı sağlanmıştır” ifadesiyle etiketlenmişse ekipman sızıntı kontrolüne tabi olmaz. (3) 7 nci maddenin birinci fıkrasında belirtilen ekipmanda kurulu sızıntı tespit sisteminin elektrik şalt ekipmanı için her 6 (altı) yılda bir ve elektrik şalt ekipmanı dışındaki diğer ekipman için her 12 (on iki) ayda bir kontrolü yapılır. (4) 7 nci maddenin birinci fıkrasında belirtilen ve 500 (beş yüz) ton CO2 eşdeğeri veya daha fazla florlu sera gazı içeren ekipmanda herhangi bir sızıntı tespit sistemi kurulmamışsa, sızıntı tespit sistemi bu Yönetmeliğin yayımlandığı tarihten itibaren 3 (üç) ay içerisinde kurulmalıdır. (5) Elektrik şalt ekipmanının test edilen sızıntı oranı yılda %0,1’den az ve üretici tarafından “Test edilen sızıntı oranı yılda %0,1’den azdır” ifadesiyle etiketlenmişse veya basınç ve yoğunluk izleme donanımı bulunuyorsa veya 6 (altı) kilogramdan az kükürt hekzaflorür içeriyorsa söz konusu ekipman sızıntı kontrolüne tabi olmaz. (6) Ekipman Operatörleri Merkezi Veri Tabanına sızıntı kontrolleri hakkında bilgi girilmesi zorunludur. Sızıntı kontrollerinin sisteme girilmesine ilişkin usul ve esaslar Bakanlıkça belirlenir. (7) 7 nci maddenin birinci fıkrasının (a) bendinde belirtilen ekipmanın sızıntı kontrolleri, EK-5'te belirtilen usul ve esaslara uygun olarak gerçekleştirilir. Florlu sera gazlarının veya diğer florlu maddelerin raporlanmasına ilişkin hususlar. MADDE 14- (1) Aşağıdaki gerçek veya tüzel kişiler:. a) Florlu sera gazları veya diğer florlu maddelerin dökme olarak veya ürün ve/veya ekipman içinde ithalatçıları ve ihracatçıları,. b) Florlu sera gazları veya diğer florlu maddelerin kullanıcıları ve dağıtıcıları,. c) Florlu sera gazlarının veya diğer florlu maddelerin geri kazanılmasını, geri dönüştürülmesini, ıslah edilmesini veya imha edilmesini sağlayanlar,. Faaliyet Raporları Veri Tabanına kayıt yaptırmakla yükümlüdürler. (2) Bu Yönetmeliğin yayımlandığı tarihten itibaren bu Yönetmelik kapsamındaki faaliyetlere dair her yıl bir önceki yıla ilişkin faaliyetler 31 Mart’a kadar FARAVET üzerinden raporlanmak zorundadır. (3) Faaliyet Raporları Veri Tabanına sunulan raporlar, Bakanlık tarafından incelenir. Raporda hata ya da eksiklik bulunursa, ilgili tüzel kişi Bakanlık tarafından bu konuda bilgilendirilir ve ilgili tüzel kişi Bakanlık tarafından düzeltme talebinin iletildiği günden itibaren 15 (on beş) iş günü içinde düzeltilmiş bir rapor sunmakla yükümlüdür. (4) Birinci fıkranın (a) bendinde belirtilen gerçek veya tüzel kişiler, belirli bir takvim yılında ön şarjlı soğutma, iklimlendirme ve ısı pompası ekipmanı içerisinde ithal edilen toplam hidroflorokarbon miktarı 100 (yüz) ton CO2 eşdeğeri veya daha fazla ise, takip eden yılın 30 Haziran’ına kadar FARAVET üzerinden raporlamak zorundadır. (5) FARAVET’e giriş yapacak gerçek ve tüzel kişilerin raporlama yapacakları konular ve FARAVET’in kullanımına ilişkin usul ve esaslar Bakanlıkça düzenlenir. Piyasaya arz ve kullanım yasakları. MADDE 15- (1) Florlu sera gazlarını saf veya karışım olarak içeren ve 12 nci maddeye uygun olarak etiketlenmeyen kap, ürün ve/veya ekipmanın piyasaya arzı yasaktır. (2) Soğutma, iklimlendirme, ısı pompası, yangından korunma ve elektrik şalt ekipmanlarının bakımında, servisinde veya dolumunda veya solvent olarak kullanımında florlu sera gazları içeren veya bu gazla dolum yapılması amacıyla tek kullanımlık kapların piyasaya arzı yasaktır. (3) EK-3'te listelenen ürün veya ekipmanların piyasaya arzı yasaktır. (4) Magnezyum kalıp dökümde ve magnezyum kalıp döküm alaşımlarının geri dönüşümünde kükürt hekzaflorür kullanılması yasaktır. (5) Araç lastiklerinin kükürt hekzaflorür ile şişirilmesi yasaktır. (6) Aşağıdaki ürün ve ekipmanların;. a) Küresel Isınma Potansiyeli (KIP) değeri 2500 veya daha fazla olan hidroflorokarbonları içeren ticari soğutucular ve dondurucular (hermetik olarak sızdırmazlığı sağlanmış ekipman) 1/1/2025 tarihinden itibaren ve KIP değeri 150 veya daha fazla olan hidroflorokarbon içeren ticari soğutucular ve dondurucular (hermetik olarak sızdırmazlığı sağlanmış ekipman) 1/1/2029 tarihinden itibaren piyasaya arzı,. b) Ürünleri “-50°C”'nin altındaki sıcaklıklara soğutmak üzere tasarlanmış uygulamalar haricinde, 2500 veya daha yüksek KIP değerine sahip hidroflorokarbonlar içeren veya çalışması bu gazlara dayanan sabit soğutma ekipmanının 1/1/2025 tarihinden itibaren piyasaya arzı,. c) KIP değeri 750 veya daha yüksek olup 3 kg'dan daha az florlu sera gazları içeren veya çalışması bunlara dayalı olan tekli split klima sistemlerinin 1/1/2025 tarihinden itibaren piyasaya arzı,. ç) KIP değeri 1500'den az olan florlu sera gazlarının kullanılabildiği kaskad sistemlerin ana soğutma devresindekiler hariç, KIP değeri 150’den yüksek olan florlu sera gazları içeren veya çalışması bu gazlara dayanan 40 kW veya daha fazla nominal kapasiteye sahip ticari kullanım amaçlı çoklu merkezi soğutma sistemlerinin 1/1/2029 tarihinden itibaren piyasaya arzı,. d) KIP değeri 150 veya daha yüksek florlu sera gazı içeren, taşınabilir oda iklimlendirme ekipmanının (son kullanıcı tarafından odalar arasında hareket ettirilebilen hermetik olarak sızdırmazlığı sağlanmış ekipman) 1/1/2025 tarihinden itibaren piyasaya arzı,. e) KIP değeri 150 veya daha yüksek olan hidroflorokarbonlar içeren köpükler:. 1) Ekstrüde polistirenin (XPS) 1/1/2025 tarihinden itibaren piyasaya arzı,. 2) Diğer köpüklerin 1/1/2027 tarihinden itibaren piyasaya arzı,. f) KIP değeri 150 veya daha yüksek olan hidroflorokarbonlar içeren teknik aerosolün 1 Ocak 2025 tarihinden itibaren üretimi,. yasaktır. Bu yasaklar, zorunlu kullanım alanları için piyasaya arz edilen ürün ve ekipmanlara uygulanmaz. (7) Ürünleri “-50°C”nin altındaki sıcaklıklara soğutmak için tasarlanmadığı sürece 40 ton CO2 eşdeğeri veya daha fazla şarj miktarına sahip soğutma ekipmanına servis sağlamak veya bakımını yapmak için KIP değeri 2500 veya daha yüksek olan florlu sera gazlarının kullanılması 1/1/2029 tarihinden itibaren yasaktır. (8) 7 nci fıkrada belirtilen yasak, 1/1/2033 tarihine kadar aşağıdaki florlu sera gazı kategorileri için geçerli olmayacaktır:. a) 12 nci madde hükümlerine göre etiketlenmiş olmaları koşuluyla, mevcut soğutma ekipmanının servisi veya bakımı için kullanılan KIP değeri 2500 veya daha yüksek olan ıslah edilmiş florlu sera gazları. b) KIP değeri 2500 veya daha yüksek olan geri dönüştürülmüş florlu sera gazları, bu tür ekipmanlardan geri kazanılmış olmaları koşuluyla mevcut soğutma ekipmanlarının bakımı veya servisi için kullanılabilir. Geri dönüştürülmüş gazlar, geri kazanımı sadece bakım veya servisin bir parçası olarak yapan işletme veya geri kazanımı bakım veya servisin bir parçası olarak yaptıran işletme tarafından kullanılabilir. c) Zorunlu kullanım alanlarına kurulmuş olan mevcut soğutma ekipmanlarının bakımı veya servisi için kullanılan KIP değeri 2500 ve üzeri olan florlu sera gazları. Ticaret sınırlamaları ve usuller. MADDE 16- (1) Florlu sera gazı satan veya ücretsiz olarak tedarik edenler; alıcının adını, varsa fatura numarasını ve satılan veya ücretsiz olarak tedarik edilen gazın miktarı da dahil olmak üzere alıcıların kayıtlarını tutar ve bu kayıtları 5 yıl boyunca saklar ve FARAVET’e girer. Eğer alıcı 24/9/2020 tarihli ve 31254 sayılı Resmî Gazete’de yayımlanan Florlu Sera Gazı İçeren veya Çalışması Bu Gazlara Dayanan Ekipmana Müdahale Eden Gerçek ve Tüzel Kişilerin Belgelendirilmesine İlişkin Tebliğe göre Hizmet Yeri Belgesi alması gerekmeyen bir tüzel kişiyse florlu sera gazını yalnızca;. a) Mesleki Yeterlilik Belgesi sahibi teknik personelin belge numarasını beyan ederek veya. b) Florlu sera gazını, 18 inci maddenin birinci fıkrasında belirtilen tüzel kişilerin belgelendirilmesini gerektiren bir faaliyette kullanmayacağına dair yazılı beyan sağlayarak,. satın alabilir. (2) Hermetik olarak sızdırmazlığı sağlanmamış ekipmanı satan veya ücretsiz olarak tedarik edenler, alıcıdan bu ekipmanın kurulumunu yapmaya yetkin olduğunu gösterir Hizmet Yeri Belgesini veya ekipmanın belgelendirilmiş gerçek veya tüzel kişi tarafından kurulacağına dair beyanat ister. Söz konusu beyanat, ekipmanın Mesleki Yeterlilik Belgesi sahibi kişi tarafından kurulacağını belirten ve belge sahibi gerçek veya tüzel kişiyle yapılan sözleşmedir. ALTINCI BÖLÜM. Gerçek ve Tüzel Kişilerin Belgelendirilmesi ve Diğer Sorumlulukları. ile İlgili Usul ve Esaslar. Gerçek kişilerin belgelendirilmesi. MADDE 17- (1) Florlu sera gazı içeren veya çalışması bu gazlara dayanan sabit soğutma ve iklimlendirme ekipmanının, ısı pompasının, sabit yangından korunma sisteminin, soğutmalı kamyon ve römorklarda bulunan soğutma ünitelerinin ve elektrik şalt ekipmanının kurulumunu, bakımını, teknik servisini, onarımını veya devreden çıkartılması işlemlerini yapan gerçek kişi, bu faaliyetleri gerçekleştirmeye yönelik Mesleki Yeterlilik Belgesine sahip olmak zorundadır. (2) 5 ton CO2 eşdeğeri veya daha fazla florlu sera gazı içeren sabit soğutma ve iklimlendirme ekipmanı, ısı pompası, sabit yangından korunma sistemi, soğutmalı kamyon ve römorklarda bulunan soğutma üniteleri ve elektrik şalt ekipmanının sızıntı kontrolünü yapan gerçek kişi, bu faaliyeti gerçekleştirmeye yönelik Mesleki Yeterlilik Belgesine sahip olmak zorundadır. Hermetik olarak sızdırmazlığı sağlanmış ve 10 ton CO2 eşdeğeri veya daha fazla florlu sera gazı içeren ekipmana müdahale eden gerçek kişi Mesleki Yeterlilik Belgesi sahibi olmak zorundadır. (3) Sabit soğutma ve iklimlendirme ekipmanından, ısı pompasından, sabit yangından korunma sisteminden, soğutmalı kamyon ve römorklarda bulunan soğutma ünitelerinden ve elektrik şalt ekipmanından florlu sera gazı geri kazanımı yapan gerçek kişi, bu faaliyeti gerçekleştirmeye yönelik Mesleki Yeterlilik Belgesine sahip olmak zorundadır. (4) Birinci, ikinci ve üçüncü fıkralarda atıfta bulunulan belge şartlarına eşit şartlar içeren müfredata sahip askeri unsurlarda eğitimini tamamlayan gerçek kişi, söz konusu fıkra hükümlerinde belirtilen belge yükümlülüklerinden muaftır. (5) Eğitim, sınav ve belge iptaline ilişkin usul ve esaslar 15/10/2015 tarihli ve 29503 sayılı Resmî Gazete’de yayımlanan Mesleki Yeterlilik Kurumu Sınav, Ölçme, Değerlendirme ve Belgelendirme Yönetmeliği kapsamında düzenlenir. (6) Belge sahibi gerçek kişiler ve askeri unsurlarda eğitimini tamamlayan gerçek kişiler birinci, ikinci ve üçüncü fıkralarda atıfta bulunulan faaliyetlerin yürütülmesi sırasında florlu sera gazı sızıntısını önlemek için gerekli tüm tedbirleri alırlar. (7) Ekipman üretim tesislerinde; birinci, ikinci ve üçüncü fıkralarda atıfta bulunulan faaliyetleri yürüten gerçek kişiler bu tesislerde çalıştıkları süre boyunca Mesleki Yeterlilik Belgesi sahibi olma zorunluluğundan muaftır. (8) Gerçek kişilerin belgelendirilmesine ilişkin hususlar, Florlu Sera Gazı İçeren veya Çalışması Bu Gazlara Dayanan Ekipmana Müdahale Eden Gerçek ve Tüzel Kişilerin Belgelendirilmesine İlişkin Tebliğde düzenlenmiştir. Tüzel kişi belgelendirilmesi. MADDE 18- (1) Üçüncü bir kişi için, florlu sera gazlarını içeren veya çalışması bu gazlara dayanan sabit soğutma, iklimlendirme, ısı pompası ve sabit yangından korunma ekipmanının kurulumunu, bakımını veya servisini, onarımını veya devreden çıkartılmasını gerçekleştiren tüzel kişi, bu faaliyetleri gerçekleştirmeye yönelik TS13905 numaralı Hizmet Yeri Belgesine sahip olmak zorundadır. (2) Birinci fıkrada atıfta bulunulan tüzel kişilerin belgelendirilmesine ilişkin usul ve esaslar, Hizmet Yeri Belgesinin denetimi, iptali veya askıya alınması ile ilgili diğer hususlar Türk Standartları Enstitüsü tarafından uygulanır. (3) Hizmet Yeri Belgesi sahibi tüzel kişiler bu maddenin birinci fıkrasında atıfta bulunulan faaliyetlerin gerçekleştirilmesi sırasında florlu sera gazı sızıntısını önlemek için gerekli tüm tedbirleri alırlar. Tüzel kişilerin Hizmet Yeri Belgesi alabilmesi için, florlu sera gazları ile ilgili görev, yetki ve sorumluluk verilen bütün teknik personelin Mesleki Yeterlilik Belgesi sahibi olması mecburidir. (4) Tüzel kişilerin belgelendirilmesine ilişkin hususlar, Florlu Sera Gazı İçeren veya Çalışması Bu Gazlara Dayanan Ekipmana Müdahale Eden Gerçek ve Tüzel Kişilerin Belgelendirilmesine İlişkin Tebliğde düzenlenmiştir. Ekipman operatörünün yükümlülükleri. MADDE 19- (1) Ekipman operatörü;. a) Florlu sera gazı içeren veya çalışması florlu sera gazlarına dayanan ekipmanın kurulum, bakım veya teknik servis, onarım, devreden çıkartma ve sızıntı kontrollerinin ve florlu sera gazlarının ekipmandan geri kazanımının 17 nci ve 18 inci maddelerde belirtildiği gibi sırasıyla uygun şekilde belgelendirilmiş gerçek ve tüzel kişiler tarafından yapılmasını sağlar. b) Florlu sera gazı sızıntılarını önlemek için gerekli tüm tedbirleri alır. c) Ekipman sızıntı kontrollerinin 13 üncü maddede belirtilen hükümler doğrultusunda belirlenen zaman çizelgelerine göre yapılmasını sağlar. ç) Herhangi bir sızıntı tespit edildiğinde, belgelendirilmiş gerçek ve tüzel kişiler tarafından gecikmeden ekipmanın onarılmasını sağlar. d) Sızıntı onarımının yeterliliğini doğrulamak amacıyla sızıntı kontrolünün takibini yaptırır; bu kontrolün sızıntı onarımını takip eden 30 (otuz) iş günü içerisinde, belgelendirilmiş kişi tarafından yapılmasını sağlar. e) Yeni kurulan ekipman için, ilk sızıntı kontrolünün ekipman kurulumunu takip eden 30 (otuz) iş günü içerisinde yapılmasını sağlar. f) Sızıntı tespit sisteminin 13 üncü maddeye göre ekipmana monte edilmesini ve kontrol edilmesini sağlar. g) 5 inci maddenin birinci fıkrasının (ğ) bendinde atıfta bulunulan EKOMVET’e girilen ekipman kayıt defterinin güncel bir kopyasını talepleri üzerine Bakanlığa ve ilgili yetkililere sunar. ğ) 7 nci maddenin birinci fıkrasının (a) bendinde atıfta bulunulan ekipmana, bu maddenin birinci fıkrasının (a) bendinde belirtilen faaliyetlerin tamamlanmasının ardından, bu faaliyetlerle ilgili bilgilerin 30 (otuz) iş günü içerisinde EKOMVET’e girişini sağlar. h) Bu Yönetmeliğin yürürlüğe girmesinden sonra edinilen florlu sera gazı içeren veya çalışması bu gazlara dayanan ekipmanın çalıştırılacağı yere yerleştirilmesini izleyen 30 (otuz) işgünü içinde veya ekipmanın kurulumu gerekiyorsa, ekipmanın kurulumunun tamamlanmasından ve ekipmanın florlu sera gazı ile şarj edilmesinden itibaren 30 (otuz) iş günü içinde EKOMVET üzerinden Bakanlığa bildirim yapar. ı) Bu Yönetmeliğin yürürlüğe girmesinden önce edinilen ekipman için Bakanlığa;. 1) 7 nci maddenin birinci fıkrasının (a) bendinde belirtilen ve içinde 5 (beş) tondan 50 (elli) ton CO2 eşdeğerine kadar florlu sera gazları içeren veya çalışması bu gazlara dayanan ekipman ve 7 nci maddenin birinci fıkrasının (b) bendinde belirtilen ve içinde 6 (altı) kilogram veya daha fazla kükürt hekzaflorür içeren ekipman için 18 (on sekiz) ay içinde,. 2) 7 nci maddenin birinci fıkrasının (a) bendinde belirtilen ve içinde 50 (elli) tondan 500 (beş yüz) ton CO2 eşdeğerine kadar florlu sera gazları içeren veya çalışması bu gazlara dayanan ekipman için 12 (on iki) ay içinde,. 3) 7 nci maddenin birinci fıkrasının (a) bendinde belirtilen ve içinde 500 (beş yüz) ton CO2 eşdeğeri veya daha fazla florlu sera gazları içeren veya çalışması bu gazlara dayanan ekipman için 6 (altı) ay içinde bildirim yapar. (2) Bakım veya teknik servis firmaları ürün veya ekipmanı kullanmadığı ve sahip olmadığı sürece operatör olmayacaktır. (3) EKOMVET’e giriş yapacak gerçek ve tüzel kişiler ve EKOMVET’in kullanımına ilişkin usul ve esaslar Bakanlıkça düzenlenir. YEDİNCİ BÖLÜM. Çeşitli ve Son Hükümler. Zorunlu kullanım alanları ve dış ticaret. MADDE 20- (1) Zorunlu kullanım alanları için öngörülen ve EK-3’te ve 15 inci maddede belirtilen piyasaya arz yasaklarından muaf tutulan ürün veya ekipmanın ithalatından ve piyasaya arzından önce, söz konusu ürün ve ekipmanın üreticisi veya ithalatçısı, Bakanlıktan izin almak zorundadır. (2) Florlu sera gazını, zorunlu kullanım alanlarına kurulan ve 15 inci maddesinin yedinci fıkrasında belirtilen kullanım yasağından muaf tutulan ekipmanın bakımı veya teknik servisi yapılmadan önce kullanıcı, Bakanlığa yazılı bildirim yapmak zorundadır. Serbest bölgelerde faaliyet gösterenlere ilişkin esaslar. MADDE 21- (1) Serbest bölgelerde faaliyet gösterenler, yasaklı ürün ve ekipmanın Türkiye Gümrük Bölgesine girmemesi koşuluyla, EK-3’te ve 15 inci maddede belirtilen piyasaya arz yasaklarından muaftır. (2) Florlu sera gazları veya diğer florlu maddeler veya bunları içeren ürün veya ekipmanı serbest bölgelere getirenler; florlu sera gazları, diğer florlu maddeler veya bunları içeren ürün veya ekipmanı serbest bölgelerin dışına gönderen veya florlu sera gazlarını veya diğer florlu maddeleri serbest bölgelerde kullanan, geri kazanan, geri dönüştüren, ıslah eden veya bertaraf eden kuruluşlar Bakanlığa yazılı bildirim yapmak zorundadır. (3) Serbest bölgelerde faaliyet gösteren ve 7 nci maddenin birinci fıkrasında belirtilen ekipmanın operatörleri, 7 nci maddede belirtilen EKOMVET’e kayıt olur ve veri tabanında söz konusu ekipman için kayıt defterleri oluşturur. (4) Serbest bölgelerde, 17 nci ve 18 inci maddelerde belirtilen faaliyetleri yürüten gerçek ve tüzel kişiler, aynı maddeler uyarınca belgelendirilir. İdari yaptırımlar. MADDE 22- (1) Bu Yönetmelik hükümlerine aykırı hareket edenlere ve yükümlülüklerini yerine getirmeyenlere 2872 sayılı Kanunun 20 nci maddesinde öngörülen idari yaptırımlar uygulanır. Kigali Değişikliğine taraf olmayan ülkelerle ticaret yasağı. MADDE 23- (1) Ozon Tabakasını İncelten Maddelere Dair Montreal Protokolü Kigali Değişikliğine taraf olmayan ülkelerle hidroflorokarbon ticareti yapılması 1/1/ 2033 tarihinden itibaren yasaktır. Yürürlükten kaldırılan yönetmelik. MADDE 24- (1) 4/1/2018 tarihli ve 30291 sayılı Resmî Gazete’de yayımlanan Florlu Sera Gazlarına İlişkin Yönetmelik yürürlükten kaldırılmıştır. Yürürlük. MADDE 25- (1) Bu Yönetmelik yayımı tarihinde yürürlüğe girer. Yürütme. MADDE 26- (1) Bu Yönetmelik hükümlerini Çevre, Şehircilik ve İklim Değişikliği Bakanı yürütür. Ekleri için tıklayınız. "
"ULAŞTIRMA VE ALTYAPI BAKANLIĞI DİSİPLİN AMİRLERİ YÖNETMELİĞİ   Amaç MADDE 1- (1) Bu Yönetmeliğin amacı, Ulaştırma ve Altyapı Bakanlığında görev yapan Devlet memurlarının disiplin amirlerini belirlemektir. Kapsam MADDE 2- (1) Bu Yönetmelik, Ulaştırma ve Altyapı Bakanlığı merkez ve taşra teşkilatında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat MADDE 5- (1) Disipline ilişkin usul ve esaslar bakımından 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik MADDE 6- (1) 6/11/2012 tarihli ve 28459 sayılı Resmî Gazete’de yayımlanan Ulaştırma ve Altyapı Bakanlığı Personeli Disiplin Amirleri Yönetmeliği yürürlükten kaldırılmıştır. Yürürlük MADDE 7- (1) Bu Yönetmelik yayımı tarihinde yürürlüğe girer. Yürütme MADDE 8- (1) Bu Yönetmelik hükümlerini Ulaştırma ve Altyapı Bakanı yürütür.   Eki için tıklayınız. "
"NÜKLEER DÜZENLEME KURULUNUN ÇALIŞMA USUL VE. ESASLARI HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, Nükleer Düzenleme Kurulunun görev ve yetkileri ile çalışma usul ve esaslarını belirlemektir. Dayanak. MADDE 2- (1) Bu Yönetmelik, 95 sayılı Nükleer Düzenleme Kurumunun Teşkilat ve Görevleri Hakkında Cumhurbaşkanlığı Kararnamesinin 10 uncu maddesinin üçüncü fıkrasına dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Başkan: Nükleer Düzenleme Kurulu ve Nükleer Düzenleme Kurumu Başkanını,. b) İkinci Başkan: Başkanın herhangi bir nedenle görevde bulunmadığı hâllerde, Başkanın görev ve yetkilerini üstlenen ve Cumhurbaşkanı tarafından İkinci Başkan olarak görevlendirilen Kurul üyesini,. c) Kurul: Nükleer Düzenleme Kurulunu,. ç) Kurum: Nükleer Düzenleme Kurumunu,. ifade eder. İKİNCİ BÖLÜM. Nükleer Düzenleme Kurulu. Kurul. MADDE 4- (1) Kurul, Kurumun karar organıdır. Kurul; biri Başkan, biri İkinci Başkan olmak üzere toplam beş üyeden oluşur. (2) Başkan ve Kurul üyeleri, 3 sayılı Üst Kademe Kamu Yöneticileri ile Kamu Kurum ve Kuruluşlarında Atama Usûllerine Dair Cumhurbaşkanlığı Kararnamesinde ve 95 sayılı Cumhurbaşkanlığı Kararnamesinin 7 nci maddesinde yer alan usul ve esaslara göre Cumhurbaşkanı tarafından atanır. (3) Kurul, 5/3/2022 tarihli ve 7381 sayılı Nükleer Düzenleme Kanunu ve ilgili diğer mevzuat ile kendisine verilen görevleri yerine getirir ve yetkilerini bağımsız olarak kullanır. Kurul kararları yerindelik denetimine tabi tutulamaz. Hiçbir organ, makam, merci veya kişi Kurul kararlarını etkilemek amacıyla emir ve talimat veremez, tavsiye veya telkinde bulunamaz. Başkan. MADDE 5- (1) Başkan, Kurumun genel yönetim ve temsili ile Kurul tarafından alınan kararların yürütülmesinden sorumludur. (2) Başkanın herhangi bir nedenle görevde bulunmadığı hâllerde İkinci Başkan, Başkana vekâlet eder. Başkan ve İkinci Başkanın görevde bulunmadığı hâllerde; Kurula ilişkin görevlerin yerine getirilmesi için Kurul tarafından belirlenen bir Kurul üyesi Başkana vekâlet eder. Kurul üyelerinin görev süresi ve sona ermesi. MADDE 6- (1) Kurul üyelerinin görev süresi dört yıldır. Görev süresi dolan üye yeniden atanabilir. Kurul üyeliğinin herhangi bir sebeple boşalması halinde boşalan üyeliğe atanan kişi, yerine atandığı üyenin kalan görev süresini tamamlar. (2) Kurul üyelerinin görev süreleri dolmadan herhangi bir nedenle görevlerine son verilemez. Ancak aşağıda belirtilen hallerin Kurul tarafından tespit edilmesi halinde ilgili Kurul üyeleri görevlerinden çekilmiş sayılır ve bu durum Kurul tarafından Kurumun ilişkili olduğu Enerji ve Tabii Kaynaklar Bakanlığına bildirilir:. a) Atanmak için gereken şartları taşımadıklarının veya gerekli şartları kaybettiklerinin tespit edilmesi. b) Görevleriyle ilgili olarak işledikleri suçlardan dolayı haklarında verilen mahkûmiyet kararının kesinleşmesi. c) Ağır hastalık, kaza veya başka bir nedenle altı aydan daha uzun bir süre görevlerini yapamaz durumda olmaları. ç) Görev, izin veya hastalık gibi geçerli mazeretler dışında, art arda üç Kurul toplantısına veya bir takvim yılı içinde beş Kurul toplantısına mazeretsiz olarak katılmadıklarının tespit edilmesi. Kurulun görev ve yetkileri. MADDE 7- (1) Kurulun görev ve yetkileri şunlardır:. a) 7381 sayılı Kanun, 95 sayılı Cumhurbaşkanlığı Kararnamesi ve ilgili diğer mevzuat kapsamına giren faaliyetlere ilişkin yönetmelikleri çıkarmak, diğer düzenleyici işlemler, yetkilendirmeler ve onaylar ile ilgili karar almak. b) İdari yaptırımlar hakkında karar vermek; idari para cezası, yetkinin kısıtlanması, askıya alınması veya iptali idari yaptırımlarının birlikte ya da ayrı ayrı uygulanmasına karar vermek. c) Kurumun görev ve yetki alanı ile ilgili konularda strateji belirlemek ve Kurumun stratejik planını kabul etmek. ç) Kurumun görev ve yetki alanına giren faaliyetlere ilişkin gerek görülen yerlerde merkeze bağlı birimler kurulmasına karar vermek. d) Kurumun personel politikasına karar vermek. e) 95 sayılı Cumhurbaşkanlığı Kararnamesinin ekinde yer alan (1) sayılı cetveldeki toplam kadro sayısı geçilmemek ve mevcut kadro unvanları veya 2 sayılı Genel Kadro ve Usulü Hakkında Cumhurbaşkanlığı Kararnamesinin eki cetvellerde yer alan, başkanlık müşaviri kadrosu ihdası hariç, kadro unvanlarıyla sınırlı olmak üzere kadro sınıf, unvan ve derecelerinin değiştirilmesine ve kadroların kullanılmasına ilişkin hususlarda karar vermek. f) Hizmet birimlerine verilen görevleri yerine getirmek üzere grup başkanlıkları kurulmasına karar vermek, bunların sayısını ve görev dağılımını belirlemek. g) Belirli vasıfları taşıyan Kurum personeli arasından Kurum denetçilerini yetkilendirmek. ğ) Kurumun yıllık faaliyet raporunu ve yıllık bütçesini onaylamak ve gerekli gördüğü durumlarda, bütçe kalemleri arasında aktarma yapılmasına karar vermek. h) Kurumun görev ve yetki alanıyla ilgili uluslararası kuruluşlara üyelik, bu kuruluşlara yapılacak ödemeler ile bu kuruluşlar ve Türkiye Cumhuriyetinin üyesi olduğu uluslararası kuruluşların Kurumun görev ve yetki alanıyla ilgili projelerine katkıda bulunulması konularında karar vermek. ı) Kurumun görev ve yetki alanıyla ilgili diğer ülkelerin kurum ve kuruluşları ile yapılacak iş birliğine karar vermek. i) İşlem ve hizmet bedellerini belirlemek. j) Kurumun üçüncü kişilerle olan alacak, hak ve borçları hakkında gerektiğinde sulhe, ibraya, terkine ve tahkime karar vermek. k) Takibinde ya da üst dereceli yargı mercilerine intikalinde yarar görülmeyen dava ve icra takibinden vazgeçilmesi konusunda karar vermek. l) Beş yıla kadar yıllara sâri yüklenmelere ait sözleşmeler yapılmasına ilişkin karar vermek. m) Kuruma taşınmaz mal alınması, edinilmesi, satılması ve kiralanması konularında karar vermek. n) 7381 sayılı Kanunun 23 üncü maddesi kapsamındaki iş ve işlemlerin tesis edilmesine yönelik karar almak. o) 7381 sayılı Kanun ve 95 sayılı Cumhurbaşkanlığı Kararnamesi ile verilen diğer görevleri yerine getirmek. (2) Kurul; 7381 sayılı Kanunla Kurula verilen görev ve yetkiler ile yetkilendirmelere ilişkin yetkilerinden nükleer tesis, radyasyon tesisi ve radyoaktif atık tesislerinin yetkilendirilmesi ve bu tesislerin kurulacağı saha onayı dışındaki yetkilerini Başkana devredebilir. ÜÇÜNCÜ BÖLÜM. Kurulun Çalışma Usul ve Esasları. Kurul toplantı gündemi. MADDE 8- (1) Kurul toplantı gündemi Başkan tarafından belirlenir. Kurul üyeleri Kurul toplantı gündemine ilişkin önerilerini Başkana iletebilir. (2) Kurul toplantı gündemi ve gündemdeki konulara ilişkin karar taslakları, karar için gerekli dokümanlar ile Kurumun görüş ve önerileri, toplantı tarihinden en az iki iş günü önce Kurul Hizmetleri Müdürlüğü tarafından Kurul üyelerine dağıtılır. (3) Bir toplantıda, Kurul toplantı gündeminde yer alan maddelerden görüşülemeyen veya karar alınamayan konular; herhangi bir işleme gerek kalmaksızın bir sonraki toplantı gündemine dâhil edilir. (4) Kurul toplantı gündeminde yer almayan konular Başkan tarafından gündeme alınabilir. Toplantı ve karar yeter sayısı. MADDE 9- (1) Kurulun haftada en az bir kez gündemli olarak toplanması esastır. Başkan ivedi durumlarda Kurulu toplantıya çağırır. Kurul toplantısını Başkan, Başkanın yokluğu halinde ise İkinci Başkan yönetir. İkinci Başkanın da görevde bulunmadığı hallerde, toplantıyı yönetecek üye Kurul tarafından belirlenir. (2) Kurul, Başkanın belirleyeceği tarih ve saatte toplanır. (3) Toplantıya katılamayacak olan Kurul üyeleri, geçerli mazeretlerini yazılı olarak Kurul Hizmetleri Müdürlüğüne bildirirler. (4) Kurul, en az üç üye ile toplanır ve en az üç üyenin aynı yöndeki oyuyla karar alır. Kurul üyeleri çekimser oy kullanamaz. (5) Toplantıda gündem maddeleri tartışıldıktan ve görüşmeler tamamlandıktan sonra oylamaya geçilir. (6) Toplantılar esas itibarıyla Kurum merkezinde yapılır. Gerek duyulması halinde Kurul tarafından, Kurum merkezi dışındaki yerlerde de toplantı yapılabilmesine karar verilebilir. (7) Toplantıların, üyelerin bizzat katılımı ile yapılması esas olmakla birlikte gerek duyulması ve Başkanın uygun görmesi halinde gerekli önlemler alınarak elektronik ortamda da toplantı yapılabilir ya da elektronik yollarla toplantıya katılım sağlanabilir. Görüşmelerde usul ve oylama. MADDE 10- (1) Kararlar, müzakere yapılarak alınır. (2) Başkan, gündem maddelerinin görüşülmesinde sıra dâhilinde Kurul üyelerine söz verir. Konu üzerinde görüşmeler tamamlandıktan sonra oylamaya geçilir. (3) Kararlar, kabul veya ret için el kaldırmak suretiyle işaretle oylanır. (4) Kurul üyeleri; kendisi, eşi, evlatlıkları ve üçüncü derece dâhil kan ve ikinci derece dâhil kayın hısımlarıyla ilgili konularda toplantı ve oylamaya katılamaz. Bu durum karar metninde ayrıca belirtilir. Görüşmelerin gizliliği ve toplantılara katılabilecek olanlar. MADDE 11- (1) Aksi kararlaştırılmadıkça, Kurul toplantılarındaki görüşmeler gizlidir. Kurul toplantılarına, Başkan ve Kurul üyeleri ile görevli personel dışında kimse katılamaz. (2) Kurul; toplantılarında ihtiyaç duyması hâlinde, gündem maddeleri ile ilgili taraflar, kişiler veya temsilcileri, uzmanlık gerektiren konularda görüşleri alınmak üzere Kurum personelini veya toplantıya katılmasında fayda görülen Kurum dışından kişileri Kurul toplantısına davet edebilir. Ancak Kurul kararına ilişkin müzakere ve oylama, toplantıya dışarıdan katılanların yanında yapılmaz. Kararlar. MADDE 12- (1) Toplantı bitiminde, toplantıda görüşülen gündem maddelerine ilişkin alınan kararlar yazılı olarak tespit edilir. (2) Üyelerin karara ilişkin varsa ilave görüş veya karşı oy gerekçeleri, Kurul kararının alındığı toplantı tarihinden itibaren en geç on beş gün içinde Kurul Hizmetleri Müdürlüğüne sunulur. (3) Kurul toplantısında alınan her bir kararın yazıldığı son sayfa, toplantıya katılan Kurul üyelerinin isimleri yazılmak suretiyle üyelerce imzalanır, önceki sayfalar ise paraflanır. (4) Toplantı ve karar numaraları, her yıl birden başlar ve o yılın sonuna kadar sıra numarasını takip eder. Kararların saklanması. MADDE 13- (1) Kararlar Kurul Hizmetleri Müdürlüğü tarafından dosyalanır ve saklanır. (2) Kurul kararlarının asılları, toplantı tarihi ve karar numara sırasıyla klasörler halinde bir araya getirilir ve her bir karar sayfası Kurul mührüyle mühürlenir, her bir klasörün kaç toplantı ve karardan ibaret olduğu tasdik edilir. (3) Klasörler halinde bir araya getirilmiş Kurul kararlarının asılları, Kurul Hizmetleri Müdürlüğü tarafından gizlilik derecesine uygun olarak muhafaza edilir. (4) Toplantı gündemi ve kararlara ilişkin evrak ve diğer dokümanlar ilgili kararla ilişkilendirilerek Kurul Hizmetleri Müdürlüğü tarafından ayrı bir dosyada muhafaza edilir. (5) Karar örneklerinin aslına uygunluğu, Başkan veya Kurul Hizmetleri Müdürü tarafından onaylanır. (6) Kurul kararlarının Başkan tarafından onaylı metni, Kurul Hizmetleri Müdürlüğü tarafından ilgili birim veya birimlere gönderilir. Birimlere gönderilecek onaylı karar örneklerinde ilave görüşler ve karşı oy gerekçeleri bulunmaz. (7) Kararların onaylı örnekleri istekleri halinde Kurul üyelerine verilir. Kararların açıklanması ve yayımlanması. MADDE 14- (1) Kurul tarafından yayımlanmasına karar verilen Kurul kararları, Resmî Gazete’de ve/veya Kurumun internet sayfasında yayınlanır. (2) Toplantılarda görüşülen konular ve alınan kararlar hakkında basın ve yayın organlarına ancak Başkan tarafından açıklama yapılabilir. DÖRDÜNCÜ BÖLÜM. Çeşitli ve Son Hükümler. Düzenleme yetkisi. MADDE 15- (1) Bu Yönetmelikte yer almayan ya da bu Yönetmeliğin uygulanması sırasında doğacak tereddüt ve anlaşmazlıklar ile uygulamaya yönelik aksaklıkların giderilmesine ilişkin hususlar ilgili mevzuat hükümleri çerçevesinde Kurul kararı ile düzenlenir. Yürürlükten kaldırılan yönetmelik. MADDE 16- (1) 11/4/2019 tarihli ve 30742 sayılı Resmî Gazete’de yayımlanan Nükleer Düzenleme Kurulunun Çalışma Usul ve Esasları Hakkında Yönetmelik yürürlükten kaldırılmıştır. Yürürlük. MADDE 17- (1) Bu Yönetmelik yayımı tarihinde yürürlüğe girer. Yürütme. MADDE 18- (1) Bu Yönetmelik hükümlerini Nükleer Düzenleme Kurumu Başkanı yürütür. "
"NÜKLEER DÜZENLEME KURULU ÜYELERİ VE NÜKLEER DÜZENLEME. KURUMU PERSONELİNİN UYACAKLARI MESLEKİ VE ETİK. İLKELER HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, Nükleer Düzenleme Kurulu Başkanı ve üyeleri ile Nükleer Düzenleme Kurumu personelinin görevlerini yerine getirirken uyacakları mesleki ve etik ilkeleri belirlemektir. Dayanak. MADDE 2- (1) Bu Yönetmelik, 5/3/2022 tarihli ve 7381 sayılı Nükleer Düzenleme Kanununun 22 nci maddesinin ikinci fıkrasına dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Başkan: Nükleer Düzenleme Kurumu ve Nükleer Düzenleme Kurulu Başkanını,. b) Düzenleyici kontrol altında olan kişiler: Nükleer Düzenleme Kurumunun yürüttüğü düzenleme, değerlendirme, yetkilendirme ve denetleme faaliyetleri ile yaptırımlara muhatap gerçek ve tüzel kişileri,. c) Kurul: Nükleer Düzenleme Kurulunu,. ç) Kurum: Nükleer Düzenleme Kurumunu,. ifade eder. İKİNCİ BÖLÜM. Mesleki ve Etik İlkeler. Mesleki ve etik ilkeler. MADDE 4- (1) Başkan ve Kurul üyeleri ile Kurum personeli görevlerini yerine getirirken mesleki yetkinlik, yeterlilik, özen ve titizlik, dürüstlük, tarafsızlık, nesnellik ve eşitlik ilkelerine uygun hareket eder ve çıkar çatışmalarından kaçınır. (2) Kurum personeli, işe başlarken meslekî ve etik ilkelere uygun davranışta bulunmayı taahhüt eder ve altı ay içinde durumunu ilkelere uygun hale getirir. (3) Kurum personeli, Kurumun amaçlarına uygun bir şekilde görevlerini yerine getirebilmek için mesleki bilgi, beceri ve bireysel yeteneklerini sürekli geliştirmeye gayret eder. (4) Kurum personeline mesleki ve etik ilkelere yönelik eğitim verilir ve bu eğitimin güncel tutulması sağlanır. Çıkar çatışmasından kaçınma. MADDE 5- (1) Başkan ve Kurul üyeleri ile Kurum personeli görevleri sırasında ve görevleri ile ilişkili olarak kendilerinin, aralarındaki evlilik bağı kalkmış olsa bile eşlerinin, ikinci dereceye kadar (bu derece dâhil) kan ve kayın hısımlarının, evlatlıklarının ve evlat edinenlerinin çıkarlarının söz konusu olabileceği her türlü durumdan ve çıkar çatışması kapsamına giren menfaatlerden kaçınır. (2) Kurum personeli, görevlerini tarafsız bir şekilde yürütmesini engelleyecek muhtemel veya mevcut çıkar çatışmasının farkına varır varmaz durumu üstlerine bildirir. (3) Başkan ve Kurul üyeleri ile Kurum personeli hangi sebeple olursa olsun kamu görevinden ayrıldıktan sonra, ayrıldığı tarihten önceki iki yıl içinde görev yaptığı hizmet birimlerinin görev ve faaliyet alanıyla ilgili konularda, ayrıldığı tarihten başlayarak üç yıl süreyle doğrudan doğruya veya dolaylı olarak, Kurumun düzenleyici kontrolü altında olan tüzel kişiler bünyesinde görev alamaz. Sır saklama yükümlülüğü. MADDE 6- (1) Başkan ve Kurul üyeleri ile Kurum personeli, görevleri sırasında öğrendikleri sırlar ile ilgililere ve üçüncü kişilere ilişkin gizli kalması gereken bilgileri kanunen açıkça yetkili kılınan merciler dışında hiçbir kurum, kuruluş veya kişiye açıklayamaz; kendilerinin veya başkalarının yararına veya üçüncü kişilerin zararına kullanamaz. Bu yükümlülük Başkan, Kurul üyeleri ve Kurum personelinin Kurumdan ayrılmaları halinde de devam eder. (2) Başkan tarafından yetkilendirilmeksizin, Kurul üyeleri ve Kurum personeli çalışmaları ve görevleri ile ilgili olarak basın ve yayın organlarına beyan ve açıklamalarda bulunamaz. Düzenleyici kontrol altında olan kişilerin hizmetlerinden yararlanmaya ilişkin yasaklar. MADDE 7- (1) Başkan ve Kurul üyeleri ile Kurum personeli, görevin gerektirdiği mutat mekân ve demirbaşlar ile ulaşım imkânları dışında, Kurumun düzenleyici kontrolü altında olan kişilerin olanaklarından ücretsiz olarak yararlanamaz. (2) Başkan, Kurul üyeleri ve Kurum personeli ile bunların eş ve velayetleri altındaki çocukları, Kurumun düzenleyici kontrolü altında olan kişilerden, kamuya ilan edilenden daha avantajlı koşullarda mal ve hizmet alımında bulunamaz, başkaları adına daha avantajlı mal ve hizmet alımına aracılık edemez. (3) Başkan, Kurul üyeleri ve Kurum personeli ile bunların eş ve velayeti altındaki çocukları, Kurumun düzenleyici kontrolü altında olan kişilerle doğrudan ya da dolaylı olarak ortaklık payı edinemez. Miras, pay bölünmesi, birleşme gibi irade dışı değişimler sebebi ile bu fıkra kapsamında ortaklık payı elde edilmesi halinde bu durumun yedi gün içerisinde Kuruma bildirilmesi zorunludur. Kurum personelinin Kurum dışı çalışmalarına ilişkin yasaklar. MADDE 8- (1) Kurum personeli;. a) Ticaretle uğraşamaz,. b) Serbest meslek faaliyetinde bulunamaz,. c) Periyodik yayınlarda makale, bilimsel amaçlı yazı gibi eserlerin yayımlanması halleri hariç olmak üzere, fikri hak oluşturan eserlerini Kurumun düzenleyici kontrolü altında olan kişilere bastıramaz ve bu kişilere satışına aracılık edemez,. ç) Kurumun düzenleyici kontrolü altında olan kişiler veya bunların çalışanları tarafından her ne amaçla olursa olsun kurulmuş veya kurulacak kooperatiflere üye olamaz. (2) Aşağıdaki faaliyet, iş, eylem, çalışma ve görevler birinci fıkrada sayılan yasaklar dışındadır:. a) Asli görevlerini aksatmayacak şekilde ve Başkanın uygun görüşü çerçevesinde bilimsel amaçlı yapılan yayın, ders ve konferans ücretleri ile alınan telif hakları. b) Asli görevlerini aksatmayan bilimsel veya akademik amaçlı hakemlikler ve mahkemelerce ve/veya savcılıklarca verilen bilirkişilik görevleri. c) Üyesi olunan yapı, kalkınma ve tüketim kooperatifleri, site ve apartman, okul aile birliği, kamu kurumu niteliğindeki meslek kuruluşları ve kanunla kurulmuş yardım sandıklarının yönetim, denetim ve disiplin kurulları üyelikleri. ç) Bilimsel araştırma ve geliştirme, eğitim ve yayın faaliyetlerinde bulunmak, üyelerinin mesleki, sosyal, kültürel ve ekonomik dayanışma ve gelişimini sağlamak amacıyla kurulan vakıf ve derneklerin yönetim, denetim ve disiplin kurulları üyelikleri. ÜÇÜNCÜ BÖLÜM. Çeşitli ve Son Hükümler. Hüküm bulunmayan haller. MADDE 9- (1) Bu Yönetmelikte hüküm bulunmayan hususlarla ilgili olarak 13/4/2005 tarihli ve 25785 sayılı Resmî Gazete’de yayımlanan Kamu Görevlileri Etik Davranış İlkeleri ile Başvuru Usul ve Esasları Hakkında Yönetmelik hükümleri uygulanır. (2) Mesleki ve etik ilkelerin uygulanmasında karşılaşılan tereddütleri gidermeye Kurul yetkilidir. Diğer hükümler. MADDE 10- (1) Kurum personeli, mesleki ve etik ilkelerle ilgili olarak Kuruma verilmesi gereken bütün belgelerde gerçeğe uygun beyanda bulunmak zorundadır. Yürürlükten kaldırılan yönetmelik. MADDE 11- (1) 20/6/2019 tarihli ve 30807 sayılı Resmî Gazete’de yayımlanan Nükleer Düzenleme Kurulu Üyeleri ve Nükleer Düzenleme Kurumu Personelinin Uyacakları Mesleki ve Etik İlkeler Hakkında Yönetmelik yürürlükten kaldırılmıştır. Yürürlük. MADDE 12- (1) Bu Yönetmelik yayımı tarihinde yürürlüğe girer. Yürütme. MADDE 13- (1) Bu Yönetmelik hükümlerini Nükleer Düzenleme Kurumu Başkanı yürütür. "
"KAMU KURUM VE KURULUŞLARINDA GÖREV YAPANLAR İLE. SİGORTALI OLARAK ÇALIŞANLARIN AVUKATLIK STAJI. HAKKINDA YÖNETMELİK. Amaç. MADDE 1- (1) Bu Yönetmeliğin amacı, kamu kurum ve kuruluşlarının kadro veya pozisyonlarında görev yapanlar ile sigortalı olarak çalışanların avukatlık stajı yapmasına ilişkin usul ve esasları belirlemektir. Kapsam. MADDE 2- (1) Bu Yönetmelik, kamu kurum ve kuruluşlarının kadro veya pozisyonlarında görev yapanlar ile sigortalı olarak çalışanların avukatlık stajını kapsar. Dayanak. MADDE 3- (1) Bu Yönetmelik, 19/3/1969 tarihli ve 1136 sayılı Avukatlık Kanununun 16 ncı maddesinin ikinci fıkrasına dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Kanun: 19/3/1969 tarihli ve 1136 sayılı Avukatlık Kanununu,. b) Staj: Avukatlık stajını,. c) Stajyer: Avukatlık stajı yapan kişiyi,. ifade eder. Stajın yapılması. MADDE 5- (1) Adli ve idari yargı hâkim ve savcı adayları ile hâkim ve savcılar hariç olmak üzere, kamu kurum ve kuruluşlarının kadro veya pozisyonlarında görev yapanlar ile sigortalı olarak çalışanlar, Kanunda yazılı staja kabul şartlarını haiz olmak şartıyla staj yapabilirler. (2) Kamu kurum ve kuruluşlarının kadro veya pozisyonlarında görev yapanlara avukatlık stajının yapılması hususunda ilgili birimlerce gereken kolaylık sağlanır. (3) Kamu kurum ve kuruluşları, stajyerlerin yarı zamanlı, dönüşümlü, vardiyalı, nöbet usulü, uzaktan veya esnek çalışma gibi imkânlardan yararlanmalarını sağlar. Bildirim yükümlülüğü. MADDE 6- (1) Kamu kurum ve kuruluşlarının kadro veya pozisyonlarında görev yapanlar ile sigortalı olarak çalışanlar, stajın başladığını ve bittiğini görev yaptıkları kamu kurum ve kuruluşu ile çalıştıkları işyerine bildirir. Görev ve işyeri değişikliği halinde de aynı bildirim yapılır. Avukat yanında staj. MADDE 7- (1) Kamu kurum ve kuruluşlarının kadro veya pozisyonlarında görev yapanlar stajlarının avukat yanındaki kısmını,  staj yapılan baro levhasına kayıtlı ve meslekte en az beş yıl kıdeme sahip kamuda çalışan veya bağımsız bürosu olan bir avukat yanında yapar. Hüküm bulunmayan haller. MADDE 8- (1) Bu Yönetmelikte hüküm bulunmayan hususlarda, 19/12/2001 tarihli ve 24615 sayılı Resmî Gazete’de yayımlanan Türkiye Barolar Birliği Avukatlık Staj Yönetmeliğinin bu Yönetmeliğe aykırı olmayan hükümleri uygulanır. Geçiş hükmü. GEÇİCİ MADDE 1- (1) Kamuda görev yapan ve aylıksız veya ücretsiz izin almak suretiyle stajına devam edenler, görevlerine dönmeleri halinde stajlarını bu Yönetmelik hükümlerine göre tamamlar. Yürürlük. MADDE 9- (1) Bu Yönetmelik yayımı tarihinde yürürlüğe girer. Yürütme. MADDE 10- (1) Bu Yönetmelik hükümlerini Adalet Bakanı yürütür. "
"VERİMLİLİK PROJE ÖDÜLLERİ USUL VE ESASLARI. HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmelik; verimlilik bilincinin ülke çapında yaygınlaştırılması, kurum ve kuruluşlar arasında bilgi ve tecrübe paylaşımının artırılması, verimlilik konusunda yürütülen projelerin kamuoyuna duyurulması, uygulanmış projelerin sağladığı yararların tanıtılması ve verimliliği artırma konusunda yürütülecek yeni projelerin teşvik edilmesini sağlamak amaçlarına yönelik olarak verilecek Verimlilik Proje Ödülleri ile ilgili usul ve esasları kapsar. Dayanak. MADDE 2- (1) Bu Yönetmelik, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 385 inci maddesinin birinci fıkrasının (d) bendine ve 388/B maddesinin birinci fıkrasının (ğ) bendine dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Bağımsız değerlendirici: Ödül Yürütme Komitesi tarafından uzmanlık alanları ve deneyimlerine göre seçilen, projelerin ön değerlendirme ve yerinde inceleme aşamalarında görev yapan, Bakanlık personeli hariç olmak üzere kamu kurum ve kuruluşu, özel sektör, üniversite veya sivil toplum örgütü temsilcisini,. b) Bakanlık: Sanayi ve Teknoloji Bakanlığını,. c) Baş değerlendirici: Ön değerlendirme ve yerinde inceleme süreçlerinin planlanması, uygulanması ve Ödül Yürütme Komitesi ile ilgili taraflar arasındaki koordinasyonun sağlanmasından sorumlu olan ve bağımsız değerlendiriciler arasından seçilen kişiyi,. ç) Genel Müdürlük: Stratejik Araştırmalar ve Verimlilik Genel Müdürlüğünü,. d) İşletme: Verimlilik Proje Ödüllerine başvuran kurum ve kuruluşları,. e) Ödül çağrısı: Bakanlık tarafından belirlenen, ödül takvimi ve kategorileri ile başvuru ve değerlendirme sürecine ilişkin ayrıntılı bilgileri içeren çağrı duyurusunu,. f) Ödül jürisi: Ödül almaya hak kazanan projeleri belirlemekle sorumlu olan, biri Stratejik Araştırmalar ve Verimlilik Genel Müdürü olmak üzere Bakanlıktan iki, üniversitelerden iki ve sivil toplum kuruluşlarının üst düzey temsilcilerinden bir üyeden oluşan ve Stratejik Araştırmalar ve Verimlilik Genel Müdürünün başkanlık ettiği jüriyi,. g) Ödül Yürütme Komitesi: Ödül sürecinin yürütülmesinden sorumlu olan, Stratejik Araştırmalar ve Verimlilik Genel Müdürü tarafından görevlendirilen Genel Müdürlük personelinden oluşan komiteyi,. ğ) Verimlilik Ödüllü İşletme: Verimlilik Proje Ödülleri kapsamında ödül almaya hak kazanmış işletmeleri,. h) Verimlilik projesi: Bir işletmenin sunduğu ürün veya hizmetlerin kalitesini, süreçlerinin performansını, hammadde, malzeme, enerji, sermaye ve insan kaynaklarının verimliliğini ve kârlılığını artırmaya, maliyetlerini azaltmaya, çalışma yaşamının kalitesini iyileştirmeye yönelik gerçekleştirilen tamamlanmış projeleri,. ifade eder. İKİNCİ BÖLÜM. Görev ve Sorumluluklar. Görev ve sorumluluklar. MADDE 4- (1) Ödül süreci; Ödül Yürütme Komitesi, baş değerlendiriciler, bağımsız değerlendiriciler ve ödül jürisi tarafından yürütülür. (2) Ödül sürecini yürütenlerin görev ve sorumlulukları şunlardır:. a) Ödül Yürütme Komitesi:. 1) Ödül sürecinde gereken görevlendirme, proje ve değerlendirici gruplarını eşleştirme, bilgilendirme ve onay işlemlerini yürütmek. 2) Eksik ve yanlış bilgi ve belge içeren başvuruları reddetmek. 3) Ödül sürecine ilişkin yönlendirme ve koordinasyon görevleri ile eğitim ve organizasyon faaliyetlerini yerine getirmek. 4) Mevcut kaynakları göz önünde bulundurarak yerinde inceleme ve nihai değerlendirme yapılacak proje sayısını belirlemek. 5) Nihai değerlendirmesi yapılacak projelerle ilgili bilgi ve belgeleri ödül jürisine sunmak. b) Baş Değerlendirici:. 1) Eğitimlere, uzlaşım toplantılarına ve yerinde incelemelere katılmak. 2) Sorumlu olduğu projeleri zamanında değerlendirmek. 3) Uzlaşım toplantılarını planlamak ve gerçekleştirmek. 4) Yerinde incelemeleri planlamak, uygulamak ve işletme ile iletişimi sağlamak. 5) Sorumlu olduğu projelere ilişkin uzlaşım toplantılarında belirlenen ve bağımsız değerlendiriciler tarafından onaylanan puanlamaları Bakanlığa iletmek. c) Bağımsız değerlendirici:. 1) Eğitimlere, uzlaşım toplantılarına ve yerinde incelemelere katılmak. 2) Sorumlu olduğu projelerle ilgili değerlendirmesini baş değerlendiriciye eksiksiz ve zamanında ulaştırmak. 3) Sorumlu olduğu projelere ilişkin uzlaşım toplantılarında belirlenen puanlamaları onaylamak. ç) Ödül jürisi:. 1) Nihai değerlendirmeyi gerçekleştirerek ödül almaya hak kazanan projeleri belirlemek. ÜÇÜNCÜ BÖLÜM. Başvuru. Proje başvurularının alınması. MADDE 5- (1) Başvurular, proje yürütücüsü işletmeler tarafından yapılır. (2) Çağrının açıldığı yıl veya bir önceki yıl içerisinde tamamlanan projeler için başvuru yapılabilir. (3) Her proje için sadece bir defa başvuru yapılabilir. (4) Daha önce herhangi bir kuruluştan ödül alan projeler ile başvuru yapılamaz. (5) Bir işletme her bir ödül çağrısında en fazla beş proje ile başvurabilir. Proje başvurularının kabul edilmesi. MADDE 6- (1) Başvurusu kabul edilen projeler, 5 inci maddede belirtilen hususlar dikkate alınarak Ödül Yürütme Komitesi tarafından belirlenir. (2) Eksik ve yanlış bilgi ve belge içeren başvurular, Ödül Yürütme Komitesi tarafından reddedilir. DÖRDÜNCÜ BÖLÜM. Değerlendirme ve Ödüller. Değerlendirme kriterleri ve puanları. MADDE 7- (1) Projeler bu Yönetmeliğin eki Ek-1 Değerlendirme Kriterleri ve Puanlarında yer alan kriterler ve bu kriterlere ait puanlar göz önüne alınarak 100 puan üzerinden değerlendirilir. Projelerin değerlendirilmesi. MADDE 8- (1) Her bir proje için, uzmanlık alanları dikkate alınarak yeterli sayıda bağımsız değerlendirici görevlendirilir. (2) Başvurusu kabul edilen projeler; ön değerlendirme, yerinde inceleme ve nihai değerlendirme olmak üzere aşağıda gösterildiği şekilde üç aşamada değerlendirilir:. a) Ön değerlendirme:. 1) Projeler, başvuruda verilen bilgi ve belgeler üzerinden bağımsız değerlendiriciler tarafından bireysel olarak değerlendirilir. 2) Bireysel değerlendirmelerden sonra yapılan uzlaşım toplantısında her proje için ön değerlendirme puanı belirlenerek baş değerlendirici tarafından Bakanlığa iletilir. 3) Yerinde inceleme aşamasına kalacak projeler, ödül kategorileri dikkate alınarak ön değerlendirme puanı en az 70 ve üzeri olanlar arasından Ödül Yürütme Komitesi tarafından belirlenir. b) Yerinde inceleme:. 1) Ödül Yürütme Komitesince belirlenen projeler için işletmelere yerinde inceleme ziyareti yapılır. 2) Yerinde inceleme, her proje için en az iki bağımsız değerlendiricinin katılımıyla, ön değerlendirme aşamasında açık olmayan konuların açıklığa kavuşturulması, başvuruda beyan edilen bilgi ve belgelerin doğrulanması ile proje sonuçlarının ve etkilerinin gözlemlenmesi amaçlarına yönelik olarak gerçekleştirilir. 3) İşletmeler, bağımsız değerlendiricilere projeleriyle ilgili gerekli bilgi, belge ve olanakları sağlamakla yükümlüdür. 4) Yerinde inceleme sonrasında bağımsız değerlendiricilerin değerlendirme kriterlerini yeniden değerlendirdiği uzlaşım toplantısı yapılır ve yerinde inceleme puanı belirlenerek baş değerlendirici tarafından Bakanlığa iletilir. c) Nihai değerlendirme:. 1) Ödül Yürütme Komitesi tarafından, yerinde inceleme puanı en yüksek olandan başlayarak yapılacak sıralamaya göre, kategoriler bazında verilecek ödül sayısının iki katından az olmamak üzere yeterli sayıda proje, nihai değerlendirme yapılmak üzere ödül jürisine sunulur. Yapılan sıralamada, son sıradaki proje ile eşit puana sahip projeler de nihai değerlendirmeye alınır. 2) Projeler, ödül jürisi tarafından projenin özgünlüğü, ekonomik, sosyal ve çevresel faydası ile iyi uygulama örneği ve yaygınlaştırılabilir olma potansiyeli kriterleri dikkate alınarak nihai olarak değerlendirilir. 3) Ödül jürisi, ödüle layık görülen projeleri belirler ve ödül jürisi tutanağını hazırlar. Ödüller. MADDE 9- (1) Nihai değerlendirme sonucunda ödül almaya hak kazanan işletmelere plaket ile Verimlilik Ödüllü İşletme belgesi verilir. (2) Ödül almaya hak kazanan işletmeler, Verimlilik Proje Ödülleri logosu ile Verimlilik Ödüllü İşletme belgesini basılı ve görsel materyallerinde kullanabilir. BEŞİNCİ BÖLÜM. Çeşitli ve Son Hükümler. Ödemeler. MADDE 10- (1) Değerlendirme sürecinde bağımsız değerlendirici olarak görevlendirilenlere Bakanlık bütçesinden 10/2/1954 tarihli ve 6245 sayılı Harcırah Kanunu kapsamında ödemeler yapılabilir. Uygulama. MADDE 11- (1) Verimlilik Proje Ödülleri sürecinin uygulanmasında ön değerlendirme ve/veya yerinde inceleme aşamaları 8 inci madde çerçevesinde Genel Müdürlük tarafından belirlenir. Tanıtım ve kullanım. MADDE 12- (1) Bakanlık, proje başvuruları kapsamında iletilen bilgi ve belgelerin tamamını veya bir kısmını yayımlamaya, eğitim ve tanıtım amaçlı kullanmaya yetkilidir. Gizlilik ve tarafsızlık. MADDE 13- (1) Bağımsız değerlendiriciler kendilerine atanan proje bilgilerinin gizliliğini sağlamayı ve değerlendirme sürecine ilişkin koşulları kabul ettiğini taahhüt eder. Yürürlükten kaldırılan yönetmelik. MADDE 14- (1) 21/2/2014 tarihli ve 28920 sayılı Resmî Gazete’de yayımlanan Verimlilik Proje Ödülleri Usul ve Esasları Hakkında Yönetmelik yürürlükten kaldırılmıştır. Geçiş hükümleri. GEÇİCİ MADDE 1- (1) Bu Yönetmeliğin yürürlüğe girdiği tarihten önce süreçleri tamamlanarak Verimlilik Proje Ödülleri kapsamında ödül almış işletmelere, bu Yönetmeliğin yayınlandığı tarihten itibaren bir yıl içerisinde talep etmeleri halinde Verimlilik Ödüllü İşletme Belgesi verilebilir. (2) Bu Yönetmeliğin 14 üncü maddesiyle yürürlükten kaldırılan Yönetmelik kapsamında başvuruları alınan projeler, bu Yönetmelik uyarınca değerlendirilir. Yürürlük. MADDE 15- (1) Bu Yönetmelik yayımı tarihinde yürürlüğe girer. Yürütme. MADDE 16- (1) Bu Yönetmelik hükümlerini Sanayi ve Teknoloji Bakanı yürütür. Eki için tıklayınız. "
"İKLİM DEĞİŞİKLİĞİ BAŞKANLIĞI HİZMET BİRİMLERİ İLE. ÇALIŞMA USUL VE ESASLARI HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, İklim Değişikliği Başkanlığının yürüteceği faaliyetlerin yerine getirilmesine, hizmet birimlerinin görev ve yetki alanlarının belirlenmesine ve teşkilat yapısı ile çalışmasına ilişkin usul ve esasları düzenlemektir. Kapsam. MADDE 2- (1) Bu Yönetmelik, İklim Değişikliği Başkanlığının görev ve yetkileri, teşkilat yapısı ile çalışma usul ve esaslarını kapsar. Dayanak. MADDE 3- (1) Bu Yönetmelik; 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 792/Ç maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Avrupa Yeşil Mutabakatı: Avrupa Birliğinin 2050 yılında iklim nötr kıta olma hedefini ortaya koyan eylem strateji ve politikaların bütününü,. b) Azaltım: Sera gazı emisyonlarını azaltarak ya da sera gazı emisyonlarının veya bileşenlerinin emilimini güçlendirerek iklim değişikliğinin olumsuz etkileri ile mücadele etmeyi,. c) Bakan: Çevre, Şehircilik ve İklim Değişikliği Bakanını,. ç) Bakanlık: Çevre, Şehircilik ve İklim Değişikliği Bakanlığını,. d) Başkan: İklim Değişikliği Başkanını,. e) Başkanlık: İklim Değişikliği Başkanlığını,. f) BMİDÇS: 9/5/1992 tarihli Birleşmiş Milletler İklim Değişikliği Çerçeve Sözleşmesini,. g) Ekonomik araçlar: Karbon fiyatı oluşmasına sebep olan, piyasada ekonomik değeri olan ve sera gazı azaltımına aracılık eden unsurlar bütününü,. ğ) Emisyon Ticaret Sistemi (ETS): Sera gazı emisyonlarına bir üst sınır belirlenmesi prensibine dayalı olarak çalışan ve sera gazı emisyon tahsisatlarının alınıp satılması suretiyle sera gazı emisyonunu ve sera gazına sebep olan faaliyetleri maliyet etkin bir şekilde sınırlandıran veya sınırlandırmayı teşvik eden ulusal ve uluslararası piyasa temelli mekanizmayı,. h) İklim değişikliği: Karşılaştırılabilir bir zaman döneminde gözlenen doğal iklim değişikliğine ek olarak, doğrudan veya dolaylı olarak küresel atmosferin bileşimini bozan insan faaliyetleri sonucunda iklimde oluşan değişikliği,. ı) İklim finansmanı: İklim değişikliği ile mücadele kapsamında azaltım ve/veya uyum eylemlerini destekleyen, kamu, özel ve alternatif finansman kaynaklarından sağlanan yerel, ulusal veya uluslararası finansmanı,. i) İklim Platformu: İklim değişikliği alanında üniversiteler, kamu kurumları, yerel yönetimler ve sivil toplum kuruluşları tarafından gerçekleştirilen çalışmalara ait bilgi, belge ve dokümanların tek bir kaynakta toplanarak paydaşların erişimine açıldığı dijital portalı,. j) Koordinasyon Kurulu: İklim Değişikliği ve Uyum Koordinasyon Kurulunu,. k) Ozon Tabakasını İncelten Maddelere Dair Montreal Protokolü: 19/12/1991 tarihinde ülkemizin taraf olduğu Ozon Tabakasını İncelten Maddelere Dair protokolü ve tüm değişikliklerini,. l) Paris Anlaşması: Birleşmiş Milletler İklim Değişikliği Çerçeve Sözleşmesi 21. Taraflar Konferansında ve 12/12/2015 tarihinde kabul edilen iklim anlaşmasını,. m) Piyasa temelli sera gazı emisyon azaltım mekanizmaları: Sera gazı emisyonlarının ve/veya olumsuz etkilerinin azaltılması için ekonomik teşvik yapılarını değiştirmek suretiyle yükümlülerin davranış kalıplarını değiştirmeyi hedefleyen piyasa mekanizmalarını,. n) Sera gazı: Sera etkisini destekleyen, atmosferde bulunan, en çok ısı enerjisi tutma özelliğine sahip olan ve yerkürenin insan ve diğer canlılar açısından yaşanabilir bir ortalama yüzey sıcaklığına sahip olmasını sağlayan bileşikleri,. o) Sera gazı emisyonu: Kızılötesi radyasyonu emen ve yeniden salan, hem tabii hem de beşeri kaynaklı olabilen karbondioksit, metan, diazotoksit, hidroflorokarbonlar, perflorokarbonlar, sülfür hekzaflorid ile Bakanlık tarafından belirlenecek diğer sera gazları ve gaz benzeri atmosfer bileşenlerini,. ö) Ulusal Katkı Beyanı: Paris Anlaşmasının 3 üncü maddesi bağlamında hazırlanarak ve 4, 7, 9, 10, 11, 13 üncü maddeleri de dikkate alınarak beş yılda bir revize edilmesi beklenen ve Birleşmiş Milletler İklim Değişikliği Çerçeve Sözleşmesi Sekretaryasına sunulan belgeyi,. p) Uyum: Mevcut veya beklenen iklim değişikliğinin olumsuz etkilerini önlemeye veya muhtemel zararları en aza indirmeye ya da ortaya çıkabilecek fırsatlardan yararlanmaya yönelik süreci,. r) Yeşil kalkınma: Sürdürülebilir kalkınma ilkesi ile birlikte doğal kaynakların verimli kullanımı ile düşük karbon emisyonunu hedefleyen, çevresel sürdürülebilirliği ve iklim sürdürülebilirliğini odağına alan kalkınma ve gelişmeyi,. ifade eder. İKİNCİ BÖLÜM. Teşkilat, Görev, Yetki ve Sorumluluk. Başkanlığın görev ve yetkileri. MADDE 5- (1) Başkanlığın görev ve yetkileri şunlardır:. a) Küresel iklim değişikliği ozon tabakasının incelmesi ile ilgili tedbirlerin alınmasına ve plan, politika ve stratejilerin belirlenmesine ilişkin çalışmaları kalkınma planlarını dikkate alarak yapmak. b) İklim değişikliğine neden olan sera gazı emisyonlarını ulusal ölçekte izlemek, kontrol etmek ve raporlamak, sera gazı emisyonlarının azaltımı konusunda sektörel politika belirleme çalışmalarını gerçekleştirmek ve gerekli mevzuat düzenlemelerini yapmak. c) İklim değişikliği ile ilgili uluslararası müzakere süreçlerini takip etmek. ç) Uluslararası kuruluşlar ve sözleşmeler kapsamında iklim değişikliği ile ilgili olarak Bakanlığın görev ve yetki alanına giren konularda ülkemizin yerine getirmekle yükümlü olduğu raporları hazırlamak veya hazırlatmak. d) Net sıfır emisyon hedefi ve döngüsel ekonomi ilkesi doğrultusunda iklim değişikliği ile mücadele ve yeşil kalkınma politikalarının belirlenmesi, strateji ve eylem planlarının hazırlanması için gerekli çalışmaları kalkınma planlarını dikkate alarak yapmak ve Koordinasyon Kuruluna sunmak. e) Ulusal, yerel ve sektörel iklim değişikliğine uyum ihtiyaçlarının belirlenmesine yönelik çalışmalar yapmak, bu alanda eylem planlarını izlemek, değerlendirmek ve raporlamak. f) İklim değişikliğinin etkilerinin belirlenmesine yönelik modelleme ve risk değerlendirmesi çalışmaları yapmak, yaptırmak, risk haritaları hazırlamak veya hazırlatmak. g) Tesis, faaliyet veya sektör seviyesinde sera gazı emisyonlarının izlenmesi, raporlanması ve doğrulanmasına ilişkin usul ve esasları belirlemek, gerekli denetim ve yaptırımları uygulamak. ğ) Emisyon ticaret sistemi başta olmak üzere piyasa temelli mekanizmalar ve ekonomik araçlara yönelik çalışmalar yapmak, usul ve esasları belirlemek, gerekli denetim ve yaptırımları uygulamak. h) Emisyon ticaret sistemi ile sera gazı izleme, raporlama ve doğrulama sistemi ve diğer karbon fiyatlandırma araçlarından elde edilecek gelirlerin yönetimini sağlamak. ı) İklim değişikliğiyle mücadele ve yeşil kalkınma için gerekli ulusal ve uluslararası finansman kaynaklarını araştırmak, ilgili paydaşların bu yöndeki kaynaklardan yararlanmasına yönelik kapasitesinin geliştirilmesi doğrultusunda çalışmalar yapmak, teşvik mekanizmaları ve hibe programları geliştirmek, uygulamak ve izlemek. i) İklim değişikliği konusunda teknolojileri ve yenilikçi çözümleri araştırmak ve bu kapsamda çalışmalar yürüten ulusal ve uluslararası kuruluşlarla koordinasyon sağlamak, kavramsal çalışmaları yürütmek, kılavuzlar ve rehber dokümanlar hazırlamak. j) İklim platformu ve ilişkili çevrimiçi izleme ve değerlendirme sistemleri kapsamında gerçekleştirilen çalışmaların ulusal koordinasyonunu, izleme ve raporlamasını gerçekleştirmek. k) Görev alanına giren konularda, Avrupa Birliği müktesebatının uyumuna ve Avrupa Yeşil Mutabakatına yönelik çalışmaları yapmak, bu çerçevedeki projeleri yürütmek, koordine etmek ve izlemek. l) Net sıfır emisyon ve yeşil kalkınma hedefi doğrultusunda modelleme çalışmaları yapmak ve yaptırmak. m) İklim değişikliği ile mücadele kapsamında ulusal ve uluslararası projeler hazırlamak ve uygulamak. n) İklim değişikliği alanında kamuoyunun bilinçlendirilmesine yönelik eğitim, kapasite ve farkındalık geliştirme faaliyetleri gerçekleştirmek. o) Bakan tarafından verilen diğer görevleri yapmak. Teşkilat ve bağlılık. MADDE 6- (1) Başkanlık, Bakanlığa bağlı olup merkezi Ankara’da bulunan merkez teşkilatından meydana gelir. (2) Başkanlık, Başkan ve iki Başkan Yardımcısı ile hizmet birimlerinden oluşur. Başkan ve görevleri. MADDE 7- (1) Başkan, Başkanlığın en üst amiridir. (2) Başkan, Başkanlığın en üst yöneticisi olarak görev ve hizmetlerini kamu kaynaklarının etkili, ekonomik ve verimli kullanımı amacıyla başkanlık hizmetlerini mevzuat hükümlerine, kalkınma planları ve yıllık programlara, stratejik planlara, performans ölçütlerine, hizmet kalite ve standartlarına uygun olarak görev alanına giren konularda diğer kurum ve kuruluşlarla işbirliği içerisinde Bakana karşı sorumlu olarak yürütür. (3) Başkan, aşağıda belirtilen iş ve işlemleri yürütmekle görevlidir:. a) Başkanlığın idari iş ve işlemlerini yürütmek. b) Merkez teşkilatın faaliyetlerini, işlemlerini ve hesaplarını denetlemek. c) İşin gerektirdiği niteliklere sahip kişilerin seçimi, işe alınması ve görevlendirilmesini gerçekleştirmek, personelin işin gereğine göre eğitilmesini ve yetiştirilmesini sağlamak. ç) Başkanlık faaliyetlerine ilişkin olarak ilgili kurum ve kuruluşlar ile koordinasyonu sağlamak. d) Başkanlığın faaliyetlerinin gerçekleştirilmesine ilişkin diğer iş ve işlemleri yapmak. e) Bakan tarafından verilen diğer görevleri yapmak. (4) Başkan, Başkanlığın sorumluluk alanına giren konularda idarî düzenlemeler yapabilir. Başkan yardımcıları ve görevleri. MADDE 8- (1) Başkanlığın görevlerini yürütmede Başkana yardımcı olmak, Başkan tarafından verilen görevleri yapmak ve gerektiğinde Başkana vekâlet etmek üzere 4 sayılı Cumhurbaşkanlığı Kararnamesinde belirtilen sayı kadar başkan yardımcısı atanabilir. (2) Başkan yardımcıları, aşağıda belirtilen iş ve işlemleri yürütmekle görevlidir:. a) Başkanlığa ilişkin görevlerde Başkana yardımcı olmak. b) Kendilerine bağlı hizmet birimlerine, ilgili mevzuat ile verilen görevlerin yerine getirilmesini sağlamak. c) Kendilerine bağlı hizmet birimlerinin, verimli ve uyumlu bir biçimde çalışmasının organizasyonunu ve koordinasyonunu sağlamak. ç) Başkan tarafından verilen diğer görevleri yerine getirmek. Hizmet birimleri. MADDE 9- (1) Başkanlığın hizmet birimleri şunlardır:. a) İklim Müzakereleri ve Uluslararası Politikalar Dairesi Başkanlığı. b) İklim Değişikliğine Uyum ve Yerel Politikalar Dairesi Başkanlığı. c) İklim Finansmanı ve Teşvikler Dairesi Başkanlığı. ç) Karbon Fiyatlandırma Dairesi Başkanlığı. d) Sera Gazı Azaltım Politikaları Dairesi Başkanlığı. e) Sera Gazı Emisyonlarının İzlenmesi Dairesi Başkanlığı. f) Teknoloji ve Yeşil Dönüşüm Dairesi Başkanlığı. g) Strateji Geliştirme Dairesi Başkanlığı. ğ) Yönetim Hizmetleri Dairesi Başkanlığı. h) Hukuk Müşavirliği. ı) Basın ve Halkla İlişkiler Müşavirliği. İklim Müzakereleri ve Uluslararası Politikalar Dairesi Başkanlığı. MADDE 10- (1) İklim Müzakereleri ve Uluslararası Politikalar Dairesi Başkanlığının görev ve yetkileri şunlardır:. a) Başkanlığın görev ve yetki alanı kapsamında uluslararası müzakere süreçlerini takip ve koordine etmek. b) Uluslararası kuruluşlar nezdinde ve uluslararası sözleşmeler kapsamında Başkanlığın görev ve yetki alanına giren konularda Ülkemizin yerine getirmekle yükümlü olduğu raporları hazırlamak veya hazırlatmak. c) Koordinasyon Kurulunun sekretarya hizmetlerini yürütmek. ç) Avrupa Birliği politika ve mevzuat süreçlerine yönelik koordinasyonu sağlamak. d) Başkanlığın görev ve yetki alanı kapsamında uluslararası ikili ilişkilerin, uluslararası kuruluşların çalışmalarının takibini yapmak ve gerektiğinde koordinasyonunu sağlamak. e) Başkan tarafından verilen diğer görevleri yapmak. İklim Değişikliğine Uyum ve Yerel Politikalar Dairesi Başkanlığı. MADDE 11- (1) İklim Değişikliğine Uyum ve Yerel Politikalar Dairesi Başkanlığının görev ve yetkileri şunlardır:. a) Ulusal, yerel ve sektörel uyum ihtiyaçlarının belirlenmesine yönelik çalışmalar yapmak veya yaptırmak. b) İklim değişikliğine uyum politikalarının belirlenmesi, izlenmesi ve değerlendirilmesine yönelik mevzuat ve kılavuzlar hazırlamak veya hazırlatmak. c) İklim değişikliğine uyum konusunda uluslararası kuruluşlar nezdinde ve uluslararası sözleşmeler kapsamında müzakere süreçlerini takip etmek, bu alanda politikaların geliştirilmesine katkı sağlamak ve ulusal odak noktalığı görevlerini yerine getirmek. ç) Bölgesel ve yerel iklim değişikliği eylem planlarının hazırlanması, izlenmesi, değerlendirilmesi ve raporlanması çalışmalarını koordine etmek. d) İklim değişikliği konusunda etki, etkilenebilirlik ve risk değerlendirmesi çalışmalarını yapmak, yaptırmak ve bu çalışmaların ulusal koordinasyonunu sağlamak. e) İklim değişikliğine uyum konusunda bilinçlendirmeye yönelik çalışmalar yapmak veya yaptırmak. f) İklim platformu ve ilişkili çevrimiçi izleme ve değerlendirme sistemleri kapsamında gerçekleştirilen çalışmaların ulusal koordinasyonunu, izlemesini ve raporlamasını yapmak. g) Koordinasyon Kurulunun iklim değişikliğine uyum ile ilgili alt çalışma grubunun koordinasyonunu sağlamak. ğ) İklim değişikliğine uyum konusunda ulusal ve uluslararası projeler yapmak veya yaptırmak. h) Başkan tarafından verilen diğer görevleri yapmak. İklim Finansmanı ve Teşvikler Dairesi Başkanlığı. MADDE 12- (1) İklim Finansmanı ve Teşvikler Dairesi Başkanlığının görev ve yetkileri şunlardır:. a) İklim değişikliğiyle mücadele kapsamında yürütülecek işler için gereken ulusal ve uluslararası finansman kaynaklarını ve finansman araçlarını araştırmak. b) İklim finansmanı kaynaklarından ilgili paydaşların yararlanması, kapasite geliştirilmesi ve iklim finansmanının teşvik edilmesi doğrultusunda çalışmalar yapmak, program ve projeler hazırlamak ve uygulamak. c) İklim finansmanı kaynaklarının sağlanması ve koordinasyonu için Başkanlığın görev ve yetki alanı kapsamında çalışmalar yapmak. ç) İklim finansmanının harekete geçirilmesi ve artırılmasına yönelik yerel ve ulusal girişimleri takip etmek. d) İklim finansmanının takip edilmesi ve raporlamasına dair çalışmalar yapmak. e) İklim finansmanı konusunda uluslararası kuruluşlar, mutabakatlar, iş birlikleri ve sözleşmeler kapsamında bunların müzakereleri de dahil olmak üzere ilgili süreçlerini takip etmek ve gerektiğinde koordinasyon sağlayarak katkı vermek. f) Paris Anlaşmasının ilgili hükümleri uyarınca iklim finansmanı mekanizmalarına yönelik ulusal düzenlemelerin yapılmasına ve bu kapsamda yapılacak raporlamalara katkı sağlamak. g) İklim değişikliği ile mücadele kapsamında finansman mekanizmaları ve hibe programları geliştirmek. ğ) İlgili mevzuat hükümleri kapsamında Emisyon Ticaret Sistemi ve Sera Gazı İzleme, Raporlama ve Doğrulama Sistemi ve diğer karbon fiyatlandırma araçlarından elde edilecek gelirlerin kullanımına ilişkin gerekli çalışmaları yapmak. h) Başkan tarafından verilen diğer görevleri yapmak. Karbon Fiyatlandırma Dairesi Başkanlığı. MADDE 13- (1) Karbon Fiyatlandırma Dairesi Başkanlığının görev ve yetkileri şunlardır:. a) Emisyon ticaret sistemi başta olmak üzere piyasa temelli mekanizmalar ve ekonomik araçlara yönelik çalışmalar yapmak, usul ve esasları belirlemek, bu mekanizmalar ve araçları uygulamak, tüm iş ve işlemlerle birlikte gerekli denetim ve yaptırımları uygulamak veya uygulatmak. b) Karbon denkleştirme ve gönüllü piyasalara yönelik çalışmalar yapmak, usul ve esasları belirlemek, bu mekanizmalar ve araçları uygulamak, tüm iş ve işlemlerle birlikte gerekli denetim ve yaptırımları uygulamak veya uygulatmak. c) Piyasa temelli mekanizmalar ve ekonomik araçlara yönelik uluslararası kuruluşlar, sözleşmeler ve iş birlikleri kapsamında Başkanlığın görev ve yetki alanına giren müzakere süreçlerini takip etmek ve ulusal odak noktalığı görevlerini yerine getirmek. ç) Piyasa temelli mekanizmalar ve ekonomik araçlara yönelik ilgili sektörleri bilinçlendirmeye yönelik çalışmalar yapmak. d) Her türlü uluslararası karbon piyasasına yönelik ulusal düzenlemeleri yapmak veya yapılmasını sağlamak, bu kapsamda yapılacak raporlamaları koordine etmek veya ettirmek. e) Piyasa temelli mekanizmalar ve ekonomik araçlara yönelik ulusal ve uluslararası projeleri yürütmek, koordine etmek ve izlemek. f) Karbon fiyatlandırma araçlarından elde edilecek gelirlerin yönetimine ilişkin politikanın belirlenmesine katkı sağlamak. g) Başkan tarafından verilen diğer görevleri yapmak. Sera Gazı Azaltım Politikaları Dairesi Başkanlığı. MADDE 14- (1) Sera Gazı Azaltım Politikaları Dairesi Başkanlığının görev ve yetkileri şunlardır:. a) Net-sıfır emisyon hedefi ve döngüsel ekonomi ilkesi doğrultusunda Koordinasyon Kurulunda temsil edilen kurum ve kuruluşların katkıları ile ulusal ve BMİDÇS Sekretaryasına sunulan yıllık Ulusal Sera Gazı Emisyon Envanterlerindeki sektörlere ilişkin azaltım politikalarını belirlemek. b) Gerekli hallerde güncellemek suretiyle Uzun Dönemli İklim Stratejisi ile periyodik Ulusal Katkı Beyanlarını hazırlamak veya hazırlatmak, Koordinasyon Kurulunun onayına sunmak. c) Ulusal Katkı Beyanının uygulanmasını ulusal düzeyde izlemek, değerlendirmek ve sonuçları Koordinasyon Kuruluna raporlamak. ç) Koordinasyon Kurulu altında kurulacak azaltım ve ilgili çalışma grubu faaliyetlerini koordine etmek. d) Azaltıma ilişkin mevzuat ve kılavuzlar hazırlamak veya hazırlatmak. e) Azaltım konusunda BMİDÇS ve Paris Anlaşması kapsamında müzakere süreçlerini takip etmek, bu alanda politikaların geliştirilmesine katkı sağlamak ve ulusal odak noktalığı görevlerini yerine getirmek. f) Azaltıma ilişkin olarak uluslararası kuruluşlarca yapılan çalışmaları takip etmek, bu çalışmalara yönelik ulusal düzeyde koordinasyonu gerçekleştirmek, görüş vermek, katılmak, katkı sunmak. g) Azaltıma ilişkin olarak Koordinasyon Kurulunda temsil edilen veya diğer ilgili kurum ve kuruluşlarca ulusal, bölgesel veya yerel düzeyde yapılan çalışmalara katılmak, görüş vermek, katkı sunmak. ğ) Azaltım faaliyetlerini desteklemeye yönelik ulusal ve uluslararası projeler yapmak veya yaptırmak. h) Azaltıma yönelik olarak eğitim, bilinçlendirme ve kamuoyu farkındalığının geliştirilmesine yönelik çalışmalar yapmak veya yaptırmak. ı) Başkan tarafından verilen diğer görevleri yapmak. Sera Gazı Emisyonlarının İzlenmesi Dairesi Başkanlığı. MADDE 15- (1) Sera Gazı Emisyonlarının İzlenmesi Dairesi Başkanlığının görev ve yetkileri şunlardır:. a) İklim değişikliğine neden olan sera gazı emisyonlarını ilgili mevzuat gereği izlemek, kontrol etmek ve raporlamak. b) Tesis, faaliyet veya sektör seviyesinde sera gazı emisyonlarının izlenmesi, raporlanması ve doğrulanmasına ilişkin usul ve esasları belirlemek ve uygulamak. c) Görev, yetki ve sorumlulukları kapsamında denetim ve yaptırım uygulamak. ç) Sera gazı emisyonlarının izlenmesi, raporlanması ve doğrulanması konusunda sektörlerin bilgilendirilmesi ve bilinçlendirilmesine yönelik çalışmalar yapmak. d) Ozon tabakasının korunması ile ilgili tedbirlerin alınmasına ve plan, politika ve stratejilerin belirlenmesine ilişkin çalışmaları yapmak. e) Ozon tabakasını incelten maddelerin sonlandırılması ve florlu sera gazlarının azaltılmasına yönelik çalışmalar ile bunların izlenmesi için ulusal düzeyde koordinasyonu sağlamak. f) Florlu sera gazlarının raporlanması ve takibi konusunda sektörlerin bilgilendirilmesi ve bilinçlendirilmesine yönelik çalışmalar yapmak. g) Ozon tabakasını incelten maddelerin ve florlu sera gazlarının ithalat ve ihracat süreçlerini takip ve kontrol etmek, bu süreçte ilgili mevzuat kapsamında ithalat, ihracat izinlerini vermek. ğ) Ozon Tabakasını İncelten Maddelere Dair Montreal Protokolüne ve ilgili değişikliklerine ait uluslararası gelişmeleri takip etmek, ulusal odak noktalığı görevini yerine getirmek ve bu çerçevede ulusal koordinasyonu yürütmek. h) Başkan tarafından verilen diğer görevleri yapmak. Teknoloji ve Yeşil Dönüşüm Dairesi Başkanlığı. MADDE 16- (1) Teknoloji ve Yeşil Dönüşüm Dairesi Başkanlığının görev ve yetkileri şunlardır:. a) Net sıfır emisyon ve yeşil kalkınma hedefi kapsamında uygulamaya konulması gereken teknolojileri ve yenilikçi çözümleri araştırmak, bu kapsamda faaliyet gösteren ulusal ve uluslararası kuruluşlarla çalışmalar yapmak ve koordinasyonu sağlamak. b) Yeni teknolojiler ve yenilikçi çözümler konusunda kavramsal çalışmaları yürütmek, mevzuat, kılavuz ve rehber dokümanlar hazırlamak. c) Net sıfır emisyon ve yeşil kalkınma hedefi kapsamında enerji, ulaştırma, tarım, atık, sağlık, sanayi ve ilgili diğer sektörlerde temiz teknolojilerin geliştirilmesine ve yaygınlaştırılmasına yönelik ilgili kurumlar arasında koordinasyonu sağlamak, süreci takip etmek ve gerekli çalışmaları yapmak. ç) Teknoloji ve yeşil dönüşüm ile ilgili uluslararası kuruluşlar ve sözleşmeler kapsamında Başkanlığın görev ve yetki alanına giren müzakere süreçlerini takip etmek, katkı sağlamak ve ulusal odak noktalığı görevlerini yerine getirmek. d) Net sıfır emisyon ve yeşil kalkınma hedefi kapsamında yeni teknolojiler ve yenilikçi çözümler konusunda eğitim ve kapasite geliştirme faaliyetlerini yürütmek, bu amaçla ulusal ve uluslararası projeler hazırlamak ve uygulamak. e) Görev alanına giren Avrupa Birliği müktesebatının teknoloji ve yeşil dönüşüme yönelik çalışmalarını takip etmek, uyumlaştırma çalışmalarına katkı sağlamak ve çalışmaların takibini yapmak. f) Başkan tarafından verilen diğer görevleri yapmak. Strateji Geliştirme Dairesi Başkanlığı. MADDE 17- (1) Strateji Geliştirme Dairesi Başkanlığının görev ve yetkileri şunlardır:. a) 10/12/2003 tarihli ve 5018 sayılı Kamu Malî Yönetimi ve Kontrol Kanunu, 22/12/2005 tarihli ve 5436 sayılı Kamu Malî Yönetimi ve Kontrol Kanunu ile Bazı Kanun ve Kanun Hükmünde Kararnamelerde Değişiklik Yapılması Hakkında Kanunun 15 inci maddesi, Cumhurbaşkanlığı kararnameleri ve diğer mevzuatla strateji geliştirme ve mali hizmetler birimlerine verilen görevleri yerine getirmek. b) Başkan tarafından verilen diğer görevleri yapmak. Yönetim Hizmetleri Dairesi Başkanlığı. MADDE 18- (1) Yönetim Hizmetleri Dairesi Başkanlığının görev ve yetkileri şunlardır:. a) Başkanlığın insan gücü planlaması ve personel politikasıyla ilgili çalışmaları yapmak, personel sisteminin geliştirilmesi ve performans ölçütlerinin oluşturulması ile ilgili tekliflerde bulunmak; Başkanlık personelinin atama, özlük, disiplin ve emeklilik ile ilgili işlerini yapmak, Başkanlık personelinin izin, yurtiçi ve yurtdışı geçici ve sürekli görev onayı, yolluk gibi işlemlerini yürütmek. b) Başkanlığın eğitim planını hazırlamak, hizmet öncesi ve hizmet içi eğitim programları ve buna ilişkin çalışmaları yürütmek. c) Başkanlığın görev alanına giren konularda üniversiteler, kamu kurumları, sivil toplum kuruluşları, özel sektör ve uluslararası kuruluşlarla iş birliği yaparak kurum içi ve dışında yapılacak eğitimlerin planlarını hazırlamak ve yönetmek. ç) Başkanlığın görev alanına giren konularda seminer, sempozyum, konferans, çalıştay ve benzeri faaliyetleri organize etmek. d) Başkanlığın kütüphane ve arşiv hizmetlerini yürütmek, Başkanlık yayınları ile ilgili her türlü işlemi yapmak, genel evrak faaliyetlerini düzenlemek ve yürütmek. e) 5018 sayılı Kanun çerçevesinde, birime tahsis edilen ödeneklerin kullanımını sağlamak; kiralama ve satın alma işlerini yürütmek; temizlik, güvenlik, aydınlatma, ısıtma, onarım, taşıma ve benzeri hizmetlerini yapmak ve yaptırmak; Başkanlığın taşınır taşınmazlarına ilişkin işlemleri ilgili mevzuat çerçevesinde yürütmek, Başkanlık sivil savunma ve seferberlik hizmetlerini planlamak ve yürütmek. f) Bilişim ve haberleşme ihtiyaçları ile bağlantılı yazılımları temin etmek, oluşturmak ve geliştirmek, bilişim altyapısının kurulumu, bakımı, ikmali, geliştirilmesi ve güncellenmesi ile bilgi güvenliği ile ilgili işleri yürütmek, koordine etmek, işbirliği esaslarını ve politikalarını belirlemek, güvenliğini sağlamak ve bu konularda görev üstlenen personelin bilgi teknolojilerindeki gelişmelere paralel olarak düzenli şekilde hizmet içi eğitim almalarını sağlamak. g) Başkanlığın, protokol, tören, ziyaret, karşılama, uğurlama ve ağırlama ile ilgili hizmetlerini düzenlemek ve yerine getirmek. h) Başkan tarafından verilen diğer görevleri yapmak. Hukuk Müşavirliği. MADDE 19- (1) Hukuk Müşavirliği, yönetici personel olarak atanacak bir I. Hukuk Müşaviri ve yeterli sayıda görevlendirilen personeli aracılığıyla aşağıdaki hizmetleri yerine getirmekten sorumludur:. a) 26/9/2011 tarihli ve 659 sayılı Kanun Hükmünde Kararname hükümlerine göre hukuk birimlerine verilen görevleri yapmak. b) Başkan tarafından verilen diğer görevleri yapmak. Basın ve Halkla İlişkiler Müşavirliği. MADDE 20- (1) Basın ve Halkla İlişkiler Müşavirliğinin görev ve yetkileri şunlardır:. a) Başkanlığın kurumsal kimlik çalışmalarını yürütmek. b) Başkanlığın basın, halkla ilişkiler ve tanıtım faaliyetleri kapsamında iletişim strateji planlarını hazırlamak ve bu planlar doğrultusunda gerekli tüm çalışmaları yürütmek. c) Başkanlığı ilgilendiren ve görev alanına giren konularda yerel, ulusal ve uluslararası basın ve medya kuruluşları ile sosyal medya takibi yapmak, Başkanlık adına açıklama ve tekzip hazırlamak, günlük basın bültenleri, sosyal medya raporları hazırlamak ve arşivlemek. ç) Başkanlığa ait internet siteleri ve sosyal medya hesaplarına yönelik içerik hazırlamak ve editoryal yönetimini yürütmek. d) Başkanlığın görev alanına giren konularda yazılı, işitsel ve görsel dokümanların içerik hazırlama, tasarım, basım ve yayımını gerçekleştirmek. e) Başkanlığın görev alanına giren konularda üniversiteler, kamu kurumları, sivil toplum kuruluşları, özel sektör, iklim elçileri ve uluslararası kuruluşlarla iş birliği yaparak farkındalık artıracak tanıtım çalışmaları yapmak. f) Başkanlığın görev alanına giren konularda uluslararası kuruluşların program, proje ve faaliyetlerinin farkındalık ve tanıtım çalışmalarını takip etmek, Başkanlığın tanıtımı ve farkındalığa yönelik ulusal ve uluslararası proje çalışmaları yürütmek, Başkanlığın ikili ilişkilerinin koordinasyonunu sağlamak. g) 9/10/2003 tarihli ve 4982 sayılı Bilgi Edinme Hakkı Kanununa göre yapılacak bilgi edinme başvurularını etkin, süratli ve doğru bir şekilde sonuçlandırmak üzere gerekli tedbirleri almak. ğ) Başkan tarafından verilen diğer görevleri yapmak. Hizmet birimlerinin çalışma usul ve esaslarına ilişkin genel hükümler. MADDE 21- (1) Tüm hizmet birimleri bu bölümde yer alan görev ve sorumluluklarının yanı sıra aşağıdaki görevleri yerine getirmekten de sorumludur:. a) Görev alanına giren konularda yurt içi ve yurt dışında çeşitli kurum, kuruluş ve organizasyonlar nezdinde kurulan komite, komisyon, heyet, çalışma grubu ve benzeri oluşumlara katılım sağlamak, bunların toplantı, eğitim, seminer ve benzeri organizasyonlarını takip etmek. b) Başkanlığın görev ve yetki alanına giren konularda eğitim ve kapasite geliştirme faaliyetlerini yürütmek, bu amaçla ulusal ve uluslararası projeler hazırlamak ve uygulamak. c) Görev alanına giren Avrupa Birliği müktesebatının uyumuna ve Avrupa Yeşil Mutabakatına yönelik çalışmaları yapmak, bu çerçevedeki projeleri yürütmek, koordine etmek ve izlemek. ç) Görev alanı ile ilgili yurt içi ve yurt dışındaki gelişmeleri ve mevzuatı takip etmek, bu çerçevede uluslararası prensiplere ve uygulamalara uyumunu sağlamak, gerekli çalışmaları yapmak. d) Görev alanına giren konularda diğer kurum ve kuruluşlar ile ortak çalışmalar yürütmek, bu çalışmalar kapsamında Başkanlığın ilgili birimleri ile koordinasyonu sağlamak. Çalışma grupları. MADDE 22- (1) Başkanlık, Koordinasyon Kurulunun tavsiyesi üzerine veya resen görev alanına giren konularla ilgili olarak çalışmalarda bulunmak üzere bakanlıklar, kamu kurum ve kuruluşları, meslek kuruluşları, sivil toplum kuruluşları, özel sektör temsilcileri ve konu ile ilgili uzmanların katılımı ile geçici çalışma grupları oluşturabilir. Çalışma gruplarının işleyişine ilişkin diğer hususlar Başkanlık tarafından belirlenir. (2) Başkanlık, her bir çalışma grubunun daimi üyesidir. (3) Çalışma grupları, çalıştıkları konu hakkındaki görüşlerini ve alınacak kararlara esas olmak üzere görüşlerini, çalışma bitimini takip eden bir ay içinde rapor şeklinde Başkanlığa sunarlar. (4) Çalışma grubu; kuruluş ve çalışma amacını sonlandırdığında veya Koordinasyon Kurulu ve/veya Başkanlık tarafından verilen görevleri yerine getiremediğinde, Koordinasyon Kurulunun tavsiyesi ile kurulduysa Koordinasyon Kurulu kararı ile Başkanlık tarafından resen oluşturulduysa Başkanlık kararı ile feshedilir. ÜÇÜNCÜ BÖLÜM. Çeşitli ve Son Hükümler. Yurt dışında eğitim ve görevlendirme. MADDE 23- (1) İklim değişikliği uzmanları ve iklim değişikliği uzman yardımcıları ve diğer personel 14/7/1965 tarihli ve 657 sayılı Devlet Memurları Kanunu ve 21/1/1974 tarihli ve 7/7756 sayılı Bakanlar Kurulu kararı ile yürürlüğe konulan Yetiştirilmek Amacıyla Yurt Dışına Gönderilecek Devlet Memurları Hakkında Yönetmelik çerçevesinde yurt dışına gönderilebilirler. (2) Yurt dışına gönderilenler, inceleme ve araştırmalarına ilişkin olarak düzenleyecekleri raporu ve sunumu, yeniden işe başladıkları tarihten itibaren 30 gün içinde Başkana sunar. Düzenleme yetkisi. MADDE 24- (1) Bu Yönetmeliğin uygulanması sırasında doğacak tereddüt ve anlaşmazlıklar ile uygulamaya ilişkin aksaklıkları gidermeye ve uygulamayı yönlendirmeye, ilke ve standartları belirlemeye ve uygulama birliğini sağlayacak gerekli düzenlemeleri yapmaya, bu hususta gerekli her türlü bilgi ve belgeyi istemeye Başkan yetkilidir. (2) Koordinasyon Kurulunun sekretarya hizmetlerinin yerine getirilmesine ilişkin hususlar Başkanlık tarafından belirlenir. Yetki devri. MADDE 25- (1) Başkan ve her kademedeki yöneticiler, sınırlarını açıkça belirlemek ve yazılı olmak şartıyla yetkilerinden bir kısmını astlarına devredebilir. Hüküm bulunmayan haller. MADDE 26- (1) Bu Yönetmelikte hüküm bulunmayan hallerde, 657 sayılı Kanun, 4 sayılı Cumhurbaşkanlığı Kararnamesi ve ilgili diğer mevzuat hükümleri uygulanır. Yürürlük. MADDE 27- (1) Bu Yönetmelik yayımı tarihinde yürürlüğe girer. Yürütme. MADDE 28- (1) Bu Yönetmelik hükümlerini Çevre, Şehircilik ve İklim Değişikliği Bakanı yürütür. "
"ERZURUM BÜYÜKŞEHİR BELEDİYESİ. İMAR YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Erzurum Büyükşehir Belediyesi sınırları içerisinde plan, fen, sağlık ve sürdürülebilir çevre şartlarına uygun yapı ve yapılaşma ile projelendirmeye ve denetime ilişkin usul ve esasları belirlemektir. Kapsam. MADDE 2- (1) Bu Yönetmelik, uygulama imar planı bulunan alanları kapsar. Dayanak. MADDE 3- (1) Bu Yönetmelik, 3/5/1985 tarihli ve 3194 sayılı İmar Kanunu, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin altıncı kısmının dördüncü bölüm hükümleri ile 3/7/2017 tarihli ve 30113 sayılı Resmî Gazete’de yayımlanan Planlı Alanlar İmar Yönetmeliğinin 69 uncu maddesi hükümlerine dayanılarak hazırlanmıştır. Tanımlar. MADDE 4- (1) Planlı Alanlar İmar Yönetmeliğinin 4 üncü maddesinin birinci fıkrasında yer alan tanımların yanı sıra bu Yönetmelikte geçen;. a) Asansör tescil belgesi: İlgili idare tarafından yapı kullanma izin belgesi öncesi düzenlenen ve asansörün kayıt altına alındığını gösteren belgeyi,. b) Kanal kotu tutanağı: Pis su ve temiz su tesisatının şehir şebeke suyu ve kanalizasyon ile bağlantısının nasıl kurulacağını belirten, ESKİ tarafından onaylanmış proje veya raporu,. ifade eder. İKİNCİ BÖLÜM. Genel İlkeler. Genel ilkeler. MADDE 5- (1) Genel ilkelere yönelik olarak Planlı Alanlar İmar Yönetmeliğinin 5 inci maddesine uyulur. ÜÇÜNCÜ BÖLÜM. Arsalara İlişkin Hükümler. Parsel büyüklükleri. MADDE 6- (1) İmar planında gösterilen çeşitli bölgelerde imar planı ile getirilmiş farklı hükümler yoksa yapılacak ifrazlarda, elde edilecek yeni parsellerin asgari ölçüleri; arazi meyili, yol durumu, mevcut yapılar ve benzeri mevkii özellikleri ile bu parsellerde yapılması mümkün olan yapıların ölçüleri ve yöresel ihtiyaçları da göz önünde tutularak tespit olunur. Bu tespit sırasında ikinci, üçüncü ve dördüncü fıkralarda belirtilen şartlar ihlâl edilemez. (2) Parsel genişlikleri;. a) Konut ve ticaret bölgelerinde:. 1) 4 kata kadar (4 kat dâhil) inşaata müsait yerlerde:. Bitişik nizamda: 6.00 metreden,. Blok başlarında: Yan bahçe mesafesi 6.00 metreden,. Ayrık nizamda: Yan bahçe mesafeleri toplamı + (6.00) metreden,. az olamaz. 2) 9 kata kadar (9 kat dâhil) inşaata müsait yerlerde:. Bitişik nizamda: (9.00) metreden,. Blok başlarında: Yan bahçe mesafeleri toplamı + (9.00) metreden,. Ayrık nizamda: Yan bahçe mesafeleri toplamı + (9.00) metreden,. az olamaz. 3) 10 veya daha fazla katlı inşaata müsait yerlerde:. Bitişik nizamda: (12.00) metreden,. Blok başlarında: Yan bahçe mesafesi + (12.00) metreden,. Ayrık nizamda: Yan bahçe mesafeleri toplamı + (12.00) metreden,. az olamaz. b) Yalnız 1 katlı dükkân yapılacak ticaret ve küçük sanayi bölgelerinde:. 1) Bitişik nizamda: (5.00) metreden,. 2) Blok başlarında: Yan bahçe mesafesi + (5.00) metreden,. 3) Ayrık nizamda: Yan bahçe mesafeleri toplamı + (5.00) metreden,. az olamaz. c) Sanayi bölgelerinde, 30.00 metreden az olamaz. ç) Akaryakıt istasyonlarında, 40.00 metreden az olamaz. d) Konut dışı kentsel çalışma alanlarında, 40.00 metreden az olamaz. e) Bu fıkradaki ölçülerin tespitinde, köşe başına rastlayan parsellerde yol tarafındaki yan bahçe yerine, o yol için tayin edilmiş ön bahçe mesafesi alınır. (3) Parsel derinlikleri:. a) Konut ve ticaret bölgelerinde:. 1) Ön bahçesiz nizamda: (13.00) metreden,. 2) Ön bahçeli nizamda: Ön bahçe mesafesi + (13.00) metreden,. az olamaz. b) Ticaret bölgelerinde (Yalnız 1 katlı dükkân yapılması halinde):. 1) Ön bahçesiz nizamda: (5.00) metreden,. 2) Ön bahçeli nizamda: Ön bahçe mesafesi + (5.00) metreden,. az olamaz. c) Küçük sanayi bölgelerinde:. 1) Ön bahçesiz nizamda: (6.00) metreden,. 2) Ön bahçeli nizamda: Ön bahçe mesafesi + (6.00) metreden,. az olamaz. ç) Sanayi bölgelerinde, 30.00 metreden az olamaz. d) Akaryakıt istasyonlarında, 40.00 metreden az olamaz. e) Konut dışı kentsel çalışma alanlarında, 40.00 metreden az olamaz. (4) Parsel alanları, konut dışı kentsel çalışmaları alanlarında 2000 m²’den az olamaz. (5) Parsel büyüklükleri hakkındaki hükümlere uymayan arsalarda, yeni veya ilave yapı ruhsatı düzenlenemez. İfraz ve tevhit. MADDE 7- (1) Parselasyon planı bulunan yerlerde, daha sonra plan değişikliği veya revizyonu yapılması halinde bu planlar ile belirlenen; umumi hizmet alanına isabet eden taşınmazlar ile imar istikameti önünde kalan donatı alanları, kamu eline geçmeden tevhit ve ifraz yapılamaz. (2) Bir imar adasında, mevzuatına uygun binalar dikkate alınarak ve yeni inşa edilecek binaların şematik konumu çizilerek ada bazında etüt yapılıp, ada içindeki parsel dağılımının yapıların estetiği ve sokak siluetini bozmayacak şekilde olduğu ortaya konulmadan, ifraz ve tevhit işlemi yapılamaz. (3) Mevcut haliyle yapılaşmaya elverişli olmayan parsellere ilişkin olarak, ilgili idarenin tebliğ tarihinden itibaren 3 ay içerisinde parsellerin maliklerinin kendi aralarında anlaşamaması halinde resen tevhit ve ifraz yoluyla işlem yapmaya ilgili idare yetkilidir. (4) İmar planı ile mahreç aldığı yolu kapanan ve imar adası ortasında kalan, yola cephesi bulunmayan parseller ifraz edilemez. (5) İmar planı ile kapanan yollarda kalan, yola cephesi olmayan parsellere imar yoluna cephe sağlayacak şekilde arazi düzenlemesi yapılmadan kapanan yollar, ifraz ve tevhide konu edilemez veya ayrı bir parsel olarak değerlendirilemez. (6) Taşkın, heyelan ve kaya düşmesi gibi afet alanlarında bulunan sıhhi ve jeolojik mahzurları olan veya bunlar gibi tehlikeli durumlar arz etmesi yüzünden imar planlarına veya ilgili idarelerce hazırlanmış veya onaylanmış raporlara göre yapı yapılması yasaklanan alanlar ifraz edilemez, bu gibi yerlerde arazi takviyesine matuf tesisler harici yapı yapılamaz. Ancak;. a) Sadece bir kısmı yapılaşmaya yasaklanan alanda kalan parsellerin yapılaşmaya uygun kısımları,. b) Bu fıkradaki nedenlerle ağaçlandırılacak alan olarak gösterilen alanlarda kalan parsellerin yasaklamaya tabi olmayan kısımları,. c) İmar planlarında özel mülkiyet içinde kalıp tarım yapılacak alanların yasaklamaya tabi olmayan kısımları İl Tarım ve Orman Müdürlüğünün görüşü alınarak,. ifraz edilebilir. (7) Kademe hattı belirlenen yerlerde imar planında aksine bir hüküm yoksa ifraz ve tevhit zorunlu değildir. Ancak kademe hattı belirlenen imar parsellerindeki ifraz ve tevhit talepleri kademe hattı dikkate alınarak gerçekleştirilir. (8) Çeşitli kamu ve hizmet tesislerinin yapılması için gereken kamulaştırmalar yüzünden bu hizmet ve tesisler için lüzumlu parçalara ayrılmasını sağlamak üzere yapılacak ifrazlar bu Yönetmelikteki ifraz şartlarına tabi değildir. (9) Aynı yapı nizamı ve kullanım kararına sahip parsellerin tevhit edilmeleri halinde uygulama imar planında; tevhit sonrası elde edilen parselin taban alanı ve katlar alanı, tevhit öncesi parsellerin ayrı ayrı hesaplanan taban alanları ve katlar alanları toplamını geçemez. Plan üzerinde ölçüsü belirlenmiş blok nizamında olan parsellerin tevhidi halinde, tevhit öncesi parsellerin blok ölçüsü ile belirlenmiş inşaat alanı hakları toplamı aşılamaz. (10) Yapı nizamı veya kullanım kararı birbirinden farklı parseller ve farklı yollardan cephe alan ara parseller ile imar planında ifraz hattıyla birbirinden ayrılan parseller tevhit edilemez. (11) İmar adasındaki aynı veya farklı yapı nizamı bulunan parsellerin bahçelerinin daha etkin kullanılabilmesi amacıyla; ilgili parsel maliklerinin muvafakati alınmak, her bir parsel sınırı korunmak ve bu sınırlara göre planda verilen yapılaşma koşulları ayrı ayrı uygulanmak kaydıyla, tevhit koşulu olan kot ve cephe sınırlamalarına bakılmaksızın ve parseller tevhit edilmeksizin vaziyet planı idarece onaylanarak ve tapuda beyanlar hanesine şerh düşülerek açık veya tamamen gömülü olmak ve dilatasyonla ayrılmak kaydıyla kapalı, ortak otopark uygulaması yapılabilir. (12) Aynı yoldan cephe alan ve aralarında 3.50 metre ve daha fazla kot farkı bulunan imar parsellerinin tevhidi halinde parsellerin bitiştiği sınırda bu Yönetmeliğe göre kademe yapılması ve kat adedinin ve bina yüksekliğinin, her kademenin kendi içinde değerlendirilmesi zorunludur. (13) Maliklerinin talebi üzerine mevcut bitişik parsellerde, uygulamayı kolaylaştırmak ve birbirleri ile olan sınırlarının düzeltilmesine yönelik ifraz ve tevhit işlemlerinde, parsel sayısı değiştirilmemek kaydıyla, bu Yönetmelikte bahsedilen asgari ifraz şartları aranmaz. (14) Uygulama imar planı ile farklı kat adedi veya yükseklik getirilmiş imar parselleri tevhit edildiği takdirde tevhit edilen parsellere verilen yükseklik değerleri aşılamaz, tevhit edilen parsellerin kesiştiği sınırda plan kararına uygun kademe yapılır. Parsele ilişkin hükümler. MADDE 8- (1) Parselasyon planına göre müstakil yapı yapılmasına müsait tapuya tescilli imar parseli oluşması ve mülkiyet değişikliği olmaması halinde; yapılaşma için parselasyon planının tamamının tapuya tescil şartı beklenmez. (2) Parsel büyüklükleri hakkındaki hükümlere uymayan arsalar mevzuat hükümlerine göre yapı yapılmasına müsait hale getirilinceye kadar veya bu mümkün olmadığı takdirde kamulaştırılıncaya kadar, bu parsellerdeki mevzuatına uygun yapılmış mevcut yapıların olduğu gibi kullanılmasına, tadilatına veya imar planına aykırı olmamak kaydıyla işlev değişikliğine izin verilir. (3) Tamamı umumi hizmetlere ayrılan yerlere rastlayan veya kalan parçası plan ve bu Yönetmelik hükümlerine göre yapı yapılmasına müsait olmayan arsalar, kamulaştırılıncaya kadar sahipleri tarafından olduğu gibi kullanılmaya devam olunur. (4) Komşu parsellerin mevzuatına uygun olarak yapılaşmış olması nedeni ile müstakil kalan ve asgari parsel büyüklüklerine uymayan parsellere; fen, sanat ve sağlık kuralları ile bu Yönetmeliğin diğer hükümlerine uygun yapı yapılmasına izin verilir. (5) İmar planında yapı nizamı belirlenmeyen hallerde ayrık nizam uygulanır. DÖRDÜNCÜ BÖLÜM. Yapılaşmaya İlişkin Hükümler. Yol genişliklerine göre bina kat adetleri. MADDE 9- (1) 1/10/2017 tarihinden önceki mevcut uygulama imar planlarında kat adetleri veya bina yükseklikleri belirtilmemiş parsellerde;. a) Bina yükseklikleri, 28 inci maddede katın bulunduğu konuma göre ayrı ayrı belirtilmiş olan azami kat yüksekliklerinin aşağıda belirtilen kat adetleri ile çarpımı ile bulunan toplam yüksekliği aşmamak üzere belirlenir:. İmar Planına göre Yol genişliği (metre) En Çok Kat Adedi (Bodrum Hariç) Yol Genişliği ≤ 7.00 2 7.00 < Yol G. ≤ 10.00 3 10.00 < Yol G.≤ 12.00 4 12.00 < Yol G.≤ 15.00 5 15.00 < Yol G.≤ 20.00 6 20.00 < Yol G.≤ 25.00 8 25.00 < Yol G.≤ 35.00 10 35.00 < Yol G.≤ 50.00 14 50.00 < Yol Genişliği 18. b) Bu maddenin uygulanmasındaki yol genişlikleri, parselin ön cephesinde yer alan yolun planda belirtilen genişliği veya planda belirtilmemiş ise ön bahçe, yeşil alan, refüj, meydan, otopark, demiryolu, su kanalı gibi unsurları içermeyen yolun genişliği esas alınır. c) Kat adetleri, binanın kot aldığı noktaya göre hesaplanır. Ancak artan kat yüksekliğinden faydalanılmak suretiyle binanın hiçbir cephesinde bodrum katlar hariç kat sayısı artırılamaz. İmar planlarında gösterilen bina yüksekliklerinin veya kat adetlerinin birbirlerine tahvillerinde veya neye tekabül ettiklerinin tespitinde bu esaslar ile binanın kot aldığı noktaya en fazla 1.2 metre eklenmek suretiyle belirlenen su basman kotu dikkate alınır. Binalara kot verilmesine ilişkin esaslar. MADDE 10- (1) İmar planlarında aksine bir hüküm bulunmaması halinde yoldan kotlandırma esastır. (2) Kot alınan noktanın tespitinde sokak silueti dikkate alınır. (3) Bir parselde birden fazla bina yapılması durumunda, arazi yapısına ve yollara uyumlu kotlandırma yapmak için ilgili idarenin imar birimince onaylanacak vaziyet planına göre her bina için kendisine yakın yoldan veya tabii zeminden kotlandırma yapılır. (4) Viyadük, köprü gibi parsele giriş çıkış yapılamayan yerlerden, parklardan ve parsele bitişik olmayan yollardan binalara kot verilemez. (5) Tabii zeminden kotlandırma ile kademelendirme işlemlerinde ada bazında değerlendirme yapılır. (6) Yol kenarında en az 1.50 metre yükseklik ile başlayarak set teşkil eden parsellerde kot; ilgili idarenin imar birimince yapı adasının tamamının, civarın karakterine ve silüete etkisine göre etüt edilerek ve set üzerindeki kotlar dikkate alınarak bu madde hükümleri çerçevesinde belirlenir. Yoldan kotlandırma. MADDE 11- (1) Binalara parselin kot aldığı yol cephesinin bina köşeleri hizasındaki en yüksek tretuvar seviyesinden kot verilir. (2) Tretuvar seviyesi, kırmızı kota göre belirlenen yol seviyesinin 0.18 metre üstü olarak kabul edilir. (3) Kotlandırma yapılması için yolun yapımının tamamlanmış olması veya yol projesinin onaylanarak kırmızı kot çalışmasının yapılması zorunludur. (4) Henüz oluşmamış yollarda kot talebi halinde bordür/tretuvar üst seviyesi, ilgili idare tarafından 10 iş günü içerisinde hazırlanacak projeye göre belirlenir. (5) Parselin kot aldığı yolun eğiminden dolayı zemin kat taban kotunun kot alınan noktaya göre en fazla 3.50 metre yükseldiği noktalarda binalarda kademe yapılması mecburidir. Her kademenin kendi hizasındaki en düşük bordür kotundan itibaren yüksekliği en çok 3.50 metre olmak zorundadır. Kademelendirme, kot aldığı noktaya göre olması gerekli saçak seviyesi dikkate alınarak üst katlarda da yapılır. (6) Kademelendirmede her kademe, cephe boyunca 4.50 metreden aşağı olamaz. Son kademenin 4.50 metreden az olması durumunda bir önceki kademe seviyesine uyulur. Ayrıca her kademedeki bina yüksekliği imar planı ile belirlenen saçak seviyesini geçemez. (7) Yoldan kotlandırılan binalarda yoldan düşük olan parsellerin arka köşe noktalarının en düşük yol kotundan 3.50 metreden daha fazla kot farkı olması durumunda bina derinliği boyunca beşinci ve altıncı fıkralardaki kademelendirme esaslarına göre kademelendirilir. (8) İkili blok yapılacak parsellerde kotlandırma, iki parselin birleştiği noktadaki kaldırım üst kotundan yapılır. (9) % 20’den fazla eğime sahip yollarda; bitişik veya blok nizam uygulanacak yerlerde bina cepheleri toplamı 12.00 metreden düşük olan ara parsellerde bina kotları, bina köşe hizalarındaki en yüksek yol kotundan verilir. (10) 40.00 metre ve altında olan bina cephe ve derinliklerinde, talep edilmesi halinde; bu maddedeki hükümlere göre yapılması gerekli olan kademe sayısı kadar bina üst katlarında, binanın kademe yapılması gerekli olan cephelerinden her bir kademe için bir alt kata göre en az 3.00 metre geriye çekilmek suretiyle de kademe uygulaması yapılabilir. Tabii zeminden kotlandırma. MADDE 12- (1) Arazinin meyilli olması durumunda, parselin tabii zemini yoldan yüksek ve ön bahçe mesafesi 10.00 metre veya daha fazla veya parselin tabii zemini yoldan aşağıda ve ön bahçe mesafesi 12.00 metre veya daha fazla ise tabii zeminden kot verilir. (2) Bina köşe kotlarının aritmetik ortalamasının yola göre 3.00 metreden yüksek olması durumunda, tabii zemin kotu, ilgili idarenin imar birimince yapı adasının tamamının bu madde hükümleri çerçevesinde etüt edilmesi ile belirlenir. (3) Bir yola cepheli veya birden fazla yola cepheli olup, üzerinde birden fazla yapı yapılması mümkün olan parsellerde kot, her binanın köşe kotlarının aritmetik ortalaması alınarak bulunur. Ancak, yola nazaran 3.00 metreden yüksek olan parsellerde, tabii zemin kotu ilgili idarenin imar birimince yapı adasının tamamının kotlandırmaya ilişkin hükümleri çerçevesinde etüdü ve bunun ilgili idare encümenince kabulü ile yapılır. (4) Tabii zeminden kotlandırmada, ± 0.00 kotu binanın köşe kotlarının aritmetik ortalaması alınarak bulunur. Köşe başı parsellerde kotlandırma. MADDE 13- (1) Köşe başı parsellerde;. a) Parselin cephe aldığı yollardan yüksek olanına göre kot verilir. b) Bu binalarda 11 inci maddenin beşinci ve altıncı fıkralarındaki esaslara göre cepheleri ve derinlikleri boyunca kademelendirme yapılarak düşük kottaki yol için belirlenen bina yüksekliklerine uyulur. İki yola bakan ara parsellerde kotlandırma. MADDE 14- (1) Parselin cepheli olduğu yollar arasında kot farkı bulunması halinde düşük kottaki yol ve yüksek kottaki yolun siluetleri açısından ilgili idaresince değerlendirilerek kotlandırma yapılır. (2) Bu binalarda 11 inci maddenin beşinci ve altıncı fıkralarındaki esaslara göre cepheleri ve derinlikleri boyunca kademelendirme yapılır. Bahçe tesviyelerine ilişkin esaslar. MADDE 15- (1) Tabii zemin veya tabii zemin kotuna göre düzenlenmiş tesviye zemin hiçbir şekilde bağımsız bölüm oluşturmak maksadıyla hafredilemez. (2) Yol cephelerinin otopark olarak düzenlenmesi halinde otopark alanları yol kotuna göre tesviye edilir. (3) Ön, yan ve arka bahçeler ile kademelerin, birbiri ile veya yol ile bağlantısını sağlayacak merdiven veya rampa düzenlenir. (4) Bahçe tesviyelerinde oluşacak kademelerde çevre binaların, parseldeki binanın ve bahçelerdeki yaşam alanlarının güvenliğini sağlayacak şekilde, teraslama, istinat duvarı ve benzeri uygulamalar mühendislik esaslarına göre projelendirilerek yapılır. (5) Bir parselde birden fazla yapının bulunduğu veya birden fazla parselin bütünleşik olarak projelendirildiği durumlarda, parsel sınırı ile bina cephesi arasında kalan kısımlar, ön cephe, arka cephe ve yan cephelerin tesviye hükümleri esas alınarak otopark giriş çıkışlarını sağlamak şartıyla kendi içerisinde kademelendirilerek tesviye edilebilir. (6) Bahçe tesviyelerinde engelliler için erişilebilirlik standartlarına uygun düzenlemelerin yapılması zorunludur. (7) Bahçe girişinden bina girişine kadarki güzergâhta yer alan eğimlerin %5’ten fazla olması durumunda öncelikle 30 uncu maddede yer alan ölçü ve özelliklerde rampa düzenlenir. Rampa yapılmasının mümkün olmadığı durumlarda erişilebilirlik mevzuat ve standartlarına uygun diğer tedbirler alınır. (8) Parselde birden fazla bina yapılması halinde, arazi tanzim şekli; plan notları ve bu maddedeki tesviyelerle ilgili hükümler doğrultusunda ilgili idare imar birimince tespit edilir. Ön bahçelerin tesviyesi. MADDE 16- (1) Yoldan kot alan parsellerde;. a) % 15’ten daha az eğimli bir yola cephesi bulunan parsellerin yol cephesinde, parsel sınırı ile bina cephesi arasında kalan kısımlar komşu parsel sınırına kadar yol eğimine göre kaldırım seviyesinde tesviye edilir. b) % 15'ten fazla eğimli bir yola cephesi bulunan parsellerde, parsel sınırı ile bina cephesi arasında kalan kısım, yaya kaldırımı ile uyumlu olmak ve kademeler arasında en çok 0.15 metre kot farkı olmak üzere tesviye edilir. (2) Bina yol cephe hatları ile yollar arasında kalan bahçeler yola doğru en fazla % 2 meyil verilerek tesviye edilir. (3) Köşe başı parsellerin yol cepheleri bina cephe hattı boyunca, komşu parsel sınırına kadar yaya kaldırımı eğimince tesviye edilir. (4) Otopark giriş rampası; istinat duvarı, korkuluk ve benzeri gerekli güvenlik tedbirleri alınarak, rampanın başlangıç ve bitiş bölümlerindeki 2.00 metrelik kısmında %20 eğimi geçmemek kaydıyla parsel sınırından itibaren başlatılabilir. (5) Otopark rampaları ön bahçe boyunca yola paralel yapılamaz. Yan bahçelerin tesviyesi. MADDE 17- (1) Arka bahçe tesviye kotunun ±0.00 kotundan düşük olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde arka bahçe tesviye kotunun altına inilmemek koşuluyla tesviye yapılabileceği gibi kademelendirme de yapılabilir. (2) Arka bahçe tesviye kotunun ±0.00 kotundan yüksek olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde ±0.00 kotunun altına inilmemek koşuluyla tesviye edilebileceği gibi kademelendirme de yapılabilir. Arka bahçelerin tesviyesi. MADDE 18- (1) Tabii zemini ±0.00 kotunun üstündeki arka bahçe zemininin bu kota kadar kazılması esastır. Ancak, kayalık zeminlerde veya parsel arka sınırındaki ortalama tabii zeminin +2.00 kotundan yukarıda olması halinde, gerekli önlemler alınarak bina arka cephesinden itibaren 3.00 metrelik şeridin tesviyesi ile yetinilir. (2) Tabii zemin kotu ±0.00 kotunun altında kalan arka bahçelerde bina köşelerinden en düşük kottakinin seviyesine kadar kazı yapılabilir. Parselin en düşük arka köşe noktası ile binanın en düşük arka köşe noktası arasındaki kot farkının 1.00 metreden fazla olması durumunda, bina arka cephesinden 3.00 metreden itibaren kademelendirme yapılabilir. (3) Arka bahçelerde 2.00 metreden fazla olmamak ve (±0.00) kotunu geçmemek koşuluyla dolgu yapılabilir. (4) Yoldan kotlandırılan parsellerde, arka bahçe ve bodrum katlarda bina otoparkının yapılmasının mümkün görüldüğü hallerde, bu otoparka giriş temin etmek üzere yan bahçelerin gerekli istinat duvarları ve korkuluklar yapılarak güvenlik tedbirleri alınmak ve kazı halinde açığa çıkabilecek bodrum katlar iskan edilmemek şartı ile tesviyesi mümkündür. Parsel kullanım fonksiyonlarına göre yapılaşma koşulları. MADDE 19- (1) Parsel kullanım fonksiyonlarına göre yapılaşma koşullarına ilişkin olarak Planlı Alanlar İmar Yönetmeliğinin 19 uncu maddesi uygulanır. Taban alanı. MADDE 20- (1) Taban alanına ilişkin olarak Planlı Alanlar İmar Yönetmeliğinin 20 nci maddesi uygulanır. Katlar alanı. MADDE 21- (1) Katlar alanı; bodrum kat, asma kat, çatı arası piyesi ve açık/kapalı çıkmalar dâhil, kullanılabilen bütün katların, katlar alanına dâhil edilmeyen alanları çıktıktan sonraki alanları toplamıdır. Kullanılabilen alanlar deyiminden; konut, işyeri, eğlence ve dinlenme yerleri gibi oturmaya, çalışmaya, eğlenmeye, dinlenmeye veya ibadet etmeye ayrılan alanlar anlaşılır. (2) Tamamen toprağın altında kalması nedeniyle; 22 nci madde uyarınca emsal hesabına konu edilmeyen alanlar ile kat adedine konu edilmeyen katların hiçbir cephesi kazı ve tesviye yapılarak açığa çıkarılamaz. (3) Emsal hesabına dâhil edilmeyen alanlar, proje değişikliği ile imar planındaki veya bu Yönetmelikle belirlenen emsal değerini aşacak şekilde emsal hesabına konu alan haline getirilemez, müstakil bağımsız bölüm haline dönüştürülemez ve kat mülkiyeti tesis edilemez. (4) Uygulama imar planında emsal verilmeyen parsellerde katlar alanı, planla veya bu Yönetmelikle belirlenen; taban alanı kat sayısı ile kat adedinin çarpılmasıyla hesaplanır. Katlar alanı hesabına dâhil edilmeyen kullanımlar. MADDE 22- (1) Planlı Alanlar İmar Yönetmeliğinin 5 inci maddesinin sekizinci fıkrasında belirtilen esaslar dâhilinde;. a) Katlar alanı ve % 30 hesabına dahil olmayan alanlar;. 1) 27/11/2007 tarihli ve 2007/12937 sayılı Bakanlar Kurulu Kararı ile yürürlüğe konulan Binaların Yangından Korunması Hakkında Yönetmelik hükümleri gereğince yapılması zorunlu olan, korunumlu yada korunumsuz normal merdiven dışındaki yangın merdiveni ve korunumlu koridorun asgari ölçülerdeki alanı ile yangın güvenlik holünün 6 m²’si,. 2) Son katın üzerindeki herhangi bir kullanıma konu edilmeyen ortak alan niteliğinde teras çatılar,. 3) Yapının ihtiyacı için bahçede yapılan açık otoparklar,. 4) Konferans, spor, sinema ve tiyatro salonları gibi özellik arz eden umumi yapılarda düzenlenmesi zorunlu olan boşluklar,. 5) Alışveriş merkezlerinde yapılan atrium boşluklarının her katta asgari ölçülerdeki alanı,. 6) Bağımsız bölüm olarak düzenlenmeyen veya bağımsız bölümün eklentisi niteliği taşımayan, yapının ana taşıyıcı sistemleri ile bütünleşik olmayan, bahçe alanının %20’sini geçmeyen pergola ve süs havuzu,. 7) Çevre düzenlemesi ve güvenliği için yapılan bahçe ve istinat duvarı,. 8) Giriş saçakları (markizler),. b) Bodrum katlarda yapıldığı takdirde, katlar alanı ve % 30 hesabına dahil olmayan alanlar;. 1) Zorunlu otopark alanları,. 2) Sığınak, asansör boşlukları, merdivenler, bacalar, şaftlar, ışıklıklar, ısı ve tesisat alanları, yakıt ve su depoları, jeneratör ve enerji odası, kömürlüklerin ilgili mevzuat, standart ya da bu Yönetmeliğe göre hesap edilen asgari alanları,. 3) Ortak alan niteliğindeki mescit ve müştemilatın konutlarda 150 m²’si, konut dışı yapılarda 300 m²’si,. 4) Bütün cepheleri gömülü olmak ve ortak alan niteliğinde olmak kaydıyla; otopark alanları ve (c) bendinde belirtilen tamamen gömülü ortak alanlar,. 5) Ticari amaç içermeyen, ortak alan niteliğindeki çocuk oyun alanlarının ve çocuk bakım ünitelerinin toplam 100 m²’si,. c) % 30 hesabı dahilinde, katlar alanı harici olan alanlar;. 1) Tabii zemin veya tesviye edilmiş zemin seviyesindeki veya bu seviyenin altındaki avlular, iç bahçeler,. 2) 6 m²’yi geçmeyen kontrol veya bekçi kulübeleri,. 3) Bütün cepheleri tamamen toprağın altında kalan bodrum katlarda yer alan, tek başına bağımsız bölüm oluşturmayan, bağımsız bölüm net alanının %50’sini geçmeyen depo amaçlı eklentiler,. 4) Asgari ölçülerdeki; asansör boşlukları, ışıklıklar, çöp ve atık ayrıştırma bacaları, hava bacaları ve şaftların subasman seviyesinin üstündeki kısımları,. 5) Binaya ait yağmur suyu toplama havuzu, evsel atık ve geri dönüşüm hazneleri,. 6) Akaryakıt pompaları ve taşıyıcıları hariç olmak üzere kanopiler ve arkatlar,. 7) Üstü sökülür-takılır hafif malzeme ile kenarları rüzgâr kesici cam panellerle kapatılmış olsa dahi açık oturma yerleri,. 8) Bu Yönetmelik uyarınca yapılması zorunlu olan her bir kapıcı dairelerinin toplam brüt 120 m²’si,. 9) Atrium ve galeri boşlukları,. 10) Ortak alan niteliğindeki mescit ve müştemilat,. 11) Kapalı otopark alanları,. 12) Bina için gerekli minimum sığınak alanı,. 13) Yapı yüksekliği 60.50 metreden fazla olan binalar ile özelliği gereği tesisat katı oluşturulması zorunlu binalarda sadece tesisat için oluşturulan tesisat katları,. 14) Bina veya tesise ait olan ısıtma, soğutma, tesisat alanı, su sarnıcı, havalandırma sistemleri ve enerji verimliliği sistemlerinin bulunduğu alanlar, arıtma tesisi, gri su toplama havuzu, yakıt ve su depoları, trafolar, jeneratör, ısı merkezi, enerji odası, kömürlük, eşanjör ve hidrofor bölümleri,. 15) Bütün cepheleri tamamen toprağın altında kalan bodrum katlar ile kısmen açığa çıkan bodrum katlarda yer alan, tek başına bağımsız bölüm oluşturmayan, bir bağımsız bölümün eklentisi veya parçası olmayan, ticari amaç içermeyen, sadece binada oturanların kullanımına yönelik, toplamda emsal hesabına konu alanın % 5’ini ve 1000 m²’yi geçmeyen ortak alan niteliğindeki yönetim ve toplantı odaları ile spor ve sosyal mekânlar,. 16) Bağımsız bölüm net alanının %20’sini geçmemek kaydıyla, balkonların 1.5 metre genişliğindeki kısımları ve açık çıkma şartlarını taşıyan kısımları,. 17) Kat ve ara sahanlıkları dâhil açık veya kapalı merdiven evi, açık havuzlar, kameriye, sundurma,. 18) Mimari projesinde belirtilen ortak kullanım alanları,. 19) Alışveriş merkezlerinde ve 40’tan fazla bağımsız bölümü bulunan binaların normal katlarında, binanın ortak merdiveni ile bağlantılı, dışarıdan erişimi bulunmayan, toplamda 50 m²’yi geçmeyen, ticari kullanıma konu edilemeyen, ortak alan niteliğinde kütüphane odası,. 20) Taşıyıcı sistemi kesme taş yığma bina olarak tasarlanan zemin dâhil 3 katı geçmeyen geleneksel mimari öğeler barındıran binalarda, tasarım gereği taşıyıcı yığma taş iç duvarların genişliği 12.50 cm’den fazla olan kısımları, taşıyıcı yığma taş dış duvarların genişliği 25 cm’den fazla olan kısımları, bu yapıların statik tasarım gereği düşey taşıyıcılar da bulunabilen ve bağımsız bölüm net alanının %20’sini geçmeyen balkonları, bu yapıların geleneksel mimari öğesi olan; bahçe ile irtibatı olup gerektiğinde basamak ile çıkılan, binanın girişi ile beraber ya da çıkma veya balkon altında yer alabilen, düşey taşıyıcılar ile desteklenen üst örtüye sahip olabilen taşlık, dış sofa veya eyvan alanları,. katlar alanına dâhil edilmez. Bahçe mesafeleri. MADDE 23- (1) Uygulama imar planında, aksine bir hüküm bulunmadığı veya bahçe mesafelerinin belirtilmediği durumlarda bahçe mesafeleri;. a) Ön bahçe ve yol kenarına rastlayan bahçe mesafeleri ile kamusal alanlara komşu olan bahçe mesafeleri en az 5.00 metredir. b) Yan bahçe mesafesi en az 3.00 metredir. c) Arka bahçe mesafesi en az 3.00 metredir. ç) Yan ve arka bahçe mesafeleri; tabii veya tesviye edilmiş zeminin üzerinde kalan bodrum katları da dâhil, dörtten fazla katlı binalarda 4 katın üzerindeki her kat için 0.50 metre artırılır. Bu hüküm parsellerin park alanına komşu cephelerinde uygulanmaz. d) Yan ve arka bahçe mesafelerinin hesabında dikkate alınacak kat adedi o cephede kısmen veya tamamen tabii veya tesviye edilmiş zeminin altında kalan katlar hariç diğer katların toplam yüksekliğinin üçe bölünmesi ile bulunur. 2.50 metreyi aşan artık değerler 1 kat adedine tekabül eder. e) Bina yüksekliği hesabında, arkasında kullanılan hacim oluşturulmamış istinat duvarları yükseklik hesabına dâhil edilmez. f) Bu Yönetmelikte yer alan kat adedine bağlı olarak yan ve arka bahçe mesafelerinin 0.50 metre arttırılmasına ilişkin hükümler yapıda bulunan her katta ayrı ayrı değerlendirme yapılarak da uygulanabilir. g) Uygulama imar planında aksine bir açıklama getirilmediği takdirde, binanın tabii zemin veya tesviye edilmiş zemindeki en düşük kottaki görünen yüksekliği 60.50 metre veya daha fazla ise; ön, yan ve arka parsel sınırından en az 15.00 metre çekilmek durumundadır. 60.50 metre yükseklikten sonra artan her kat için ön, yan ve arka bahçe mesafelerine 0.50 metre ilave edilir. ğ) Çok yüksek yapı, az katlı bir ana kitle üzerinde yükseliyorsa, parsel sınırı ile ana kitlenin parsele en yakın noktası arasındaki mesafe 10.00 metreye kadar düşürülebilir. Ana kitle yüksekliği dâhil yapı yüksekliğinin 60.50 metre olması durumunda yükselen blok ile parsel sınırı arasındaki mesafe en az 15.00 metre olup 60.50 metre yükseklikten sonra artan her kat için bu mesafeye 0.50 metre ilave edilir. Bu maddede ifade edilen ana kitle; en fazla 5 katlı olup kat adedi binanın en düşük kottaki cephesi esas alınarak belirlenir. Bir parselde birden fazla 60.50 metre yükseklikte bina yapılması halinde binalar arasındaki mesafe, 20.00 metre olup, 60.50 metre yükseklikten sonra ilave her 3.00 metre yükseklik için bu mesafeye 0.50 metre ilave edilir. Bu fıkraya göre fazladan bırakılması gereken çekme mesafeleri bir veya birkaç kat birlikte etüt edilerek binada kademelenme yapılmak suretiyle de gerçekleştirilebilir. h) Bir parselde az katlı ana bir kitle üzerinde birden fazla yükselen bloklar tertiplenmesi halinde, bloklar arasında en az yapının ana kitlesi üzerinde kalan bölümlerinin yüksekliklerine göre bu Yönetmelikte belirlenen iki bina arasındaki yan bahçelerin toplamı kadar mesafe bırakılmak zorundadır. (2) Tabii veya tesviye edilmiş zeminin altında kalmak ve parsel sınırları dışına taşmamak kaydıyla, ön bahçe statüsünde olmayan yan ve arka bahçe mesafelerinde su deposu, otopark ve mevzuatı gereğince zorunlu miktardaki sığınaklar yapılabilir. Ayrıca ön bahçelerde de tabii veya tesviye edilmiş zeminin altında; parsel sınırına 3.00 metreden fazla yaklaşmamak şartıyla ön bahçe mesafesinin yarısına kadar zorunlu otoparklar yapılabilir. Ancak sit alanları ve özel çevre koruma alanlarında, koruma amaçlı uygulama imar planı hükümlerine uyulur. (3) Ön bahçe mesafesi 5.00 metreden az olmamak kaydıyla, bina zemin kat cephesinden itibaren 2.00 metre dışında kalan kısım ön bahçede açık otopark yapılabilir. (4) Ön, yan ve arka bahçelerde; kapalı mekân oluşturmayan ve tüm cepheleri açık, katlı olmayan, bağımsız bölüm veya bağımsız bölümün eklentisi niteliği taşımayan, tabii veya tesviye edilmiş zemin üzerine;. a) Kameriye,. b) Pergola,. c) Süs havuzu,. ç) Çocuk bahçeleri,. d) Bina giriş köprüleri,. e) Oyun ve sportif amaçlı bahçe düzenlemeleri,. yapılabilir. (5) Ön, yan ve arka bahçelerde güvenlik kulübesi yapılabilir. (6) Konut, konut+ticaret, turizm, eğitim, ibadet, sağlık ve spor parsellerinin bahçe mesafelerinde, binanın zemine oturduğu alanın dışında kalan alanın her 30.00 m²’si için bir ağaç dikilir. Parselin ağaç dikimine uygun olmaması halinde bu fıkrada belirtilen şarta göre hesaplanan sayıda ağaç, ilgili idarenin uygun göreceği, imar planlarında kamunun kullanımına ayrılmış bir alana dikilir. (7) Mevzuat değişikliği veya yapıdaki kat veya alan artışları nedeniyle asansör yapılması zorunlu hale gelen mevcut yapılara ilişkin ilave veya tadilat ruhsatı taleplerinde; bina içinde yapılacak tadilatlarla asansör tesis edilememesi halinde, engellilerin de erişiminin sağlanabilmesi için ön, yan ve arka bahçe mesafeleri içinde parsel sınırına en az 1.50 metre mesafe bırakılmak kaydıyla asgari ölçülerde panoramik asansör veya ulaşılacak katın yüksekliğinin uygun olması halinde 23/6/1965 tarihli ve 634 sayılı Kat Mülkiyeti Kanunu uyarınca muvafakat alınarak mekanik kaldırma iletme platformu yapılabilir. (8) Eksik katlı yapı ruhsatı taleplerinde, uygulama imar planında belirlenen veya uygulama imar planında belirlenmemişse, bu Yönetmelikteki kat adedi veya bina yüksekliğine göre bu Yönetmelik ile belirlenen bahçe mesafelerine uyulur. (9) Trafo-jeneratör ve benzeri teknik üniteler, bulunduğu parseldeki yapıların ihtiyacını karşılamak maksadıyla, yapının cephe aldığı ön bahçede olmaması, parsel sınırına 1.00 metreden fazla yaklaşmaması ve başka amaçla kullanılmaması şartıyla ilgili idaresinin uygun görmesi halinde yapılabilir. Bir parselde birden fazla bina yapılması. MADDE 24- (1) Uygulama imar planında aksine bir hüküm yoksa bu Yönetmeliğin bahçe mesafeleri ile ilgili hükümlerine uyulması kaydı ile bir parsele, birden fazla bina yapılabilir. (2) Bir parselde birden fazla binanın projelendirilmesi halinde, binalar arası mesafe her binanın yüksekliğine göre yaklaşma mesafeleri ayrı ayrı tespit edilip toplanmak suretiyle bulunur. (3) Maliklerin talebi halinde, tapu idareleri aynı kullanım kararını ve yapı nizamını haiz imar parsellerini imar adası içinde tevhit ederek yeni elde edilen imar parselleri üzerinde yatay kat mülkiyeti veya kat irtifakı tesis ederler. Eksik katlı bina yapılması. MADDE 25- (1) Planla veya bu Yönetmelikle belirlenen kat adedine veya bina yüksekliğine uygun olarak bahçe mesafesi bırakılmak ve ilgili idarenin uygun görmesi, üçüncü ve dördüncü fıkralarda belirtilen koşullar sağlanmaksızın ilave kat yapılamayacağının ilgilisine tebliğ edilmesi kaydıyla daha az katlı bina yapılabilir. Uygulama imar planlarında bu uygulamanın yapılmasına ilişkin hüküm olması halinde, ilgili idarenin uygun görmesi koşulu aranmaz. (2) Eksik katlı yapılan binalarda yapı ruhsatı, yapı kullanma izin belgesi ve enerji kimlik belgesi yapılan kısım için düzenlenir. Daha sonradan tamamlanmak istenmesi halinde, yürürlükteki plan ve mevzuat hükümlerine uygun olarak ilave ruhsat ve binanın tamamı için enerji kimlik belgesi düzenlenmesi zorunludur. (3) Eksik katlı binalara imar planına aykırı olmamak koşuluyla kat ilavesi yapılabilmesi için temel ve statik çözümlerin, yangın tedbirlerinin, enerji verimliliğinin, plan ve bu Yönetmelikte gösterilen azami yüksekliğe uygun olması; otopark, sığınak, merdiven, asansör yeri, ışıklık ve diğer yapı elemanlarının da plan ve bu Yönetmelikte gösterilen azami yüksekliğe göre hesaplanması ve bırakılması zorunludur. (4) Eksik katlı inşa edilen binanın mevcut haliyle veya tadilat yapılarak yürürlükteki plana ve mevzuata uygunluğunun sağlanamaması halinde bina yıkılmadan kat ilavesi yapılmasına izin verilmez. (5) Eksik katlı binalara yapılacak ilavelerde fenni mesuliyet, temel ve statik hesapları, yangın tedbirleri ve enerji verimliliği konuları da dâhil mevcut yapı ve ilave yapılan kısımları kapsayan teknik rapor düzenlemek suretiyle yapı denetim kuruluşlarınca üstlenilir. Yapılaşmada idarenin yükümlülükleri. MADDE 26- (1) İdareler; tasarrufu altındaki yol, meydan, otopark, park, yaya bölgesi, kaldırım gibi yerler ile bunlar üzerindeki kamu hizmetlerinin yürütülebilmesi için TSE standartlarına ve ilgili mevzuatına göre;. a) Bisiklet yolu, otopark, yönlendirme, sinyalizasyon, aydınlatma ve ağaçlandırma uygulamalarıyla ve kent mobilyalarıyla beraber kaldırım ve kavşak düzenlemelerini yapmak veya yaptırmakla,. b) Reklam ve bilgilendirme levha ile pano düzenlemelerini yapmak veya yaptırmakla,. c) Topluma açık yerlerde ihtiyaçların karşılanması amacıyla; büfe, mescit, para çekme makinesi, telefon kulübesi, tuvalet, çeşme ve benzeri tesislerin kurulmasına ilişkin iş ve işlemleri yürütmekle,. ç) Belirli bir süre için düzenlenen sosyal ve kültürel etkinlikler için geçici olarak ihtiyaç duyulan altyapıyı ve geçici olarak talep edilen hafif ve sökülüp takılır malzemeden yapılan fuar, sergi, sahne ve çadır gibi üstyapının kurulması ve kaldırılması için gereken izinlerin verilmesine ilişkin iş ve işlemleri yürütmekle ve güvenlik tedbirlerinin alınmasını sağlamakla,. yükümlüdür. (2) Birinci fıkrada belirtilenlerin ve her türlü altyapının yapımı ve kullanımı ile bakım ve onarımı sırasında yaya sirkülasyonunun engellenmemesi, engellilerin erişiminin, can ve mal güvenliğinin sağlanması zorunludur. (3) Bu madde kapsamında yürütülen çalışmalarda tescilli ve tarihi yapılar ile doğal dokunun korunması esas alınır. BEŞİNCİ BÖLÜM. Yapılara İlişkin Hükümler. Yapı ünite fonksiyonlarına göre yapılaşma koşulları. MADDE 27- (1) Yapıda aşağıdaki kullanımların bulunması zorunludur;. a) İlgili mevzuatında öngörülen ölçülerde enerji odası,. b) Merkezi ısıtma sistemli binalarda kazan dairesi veya kaskat sistemi veya teshin merkezi,. c) Katı yakıt kullanan sobalı binaların bodrum veya zemin katlarında veya bodrum katı bulunmayan binaların ortak alan niteliğini haiz olmak ve eklenti ihdas etmemek kaydıyla bahçelerinde her daire için en az 5.00 m², en fazla 10.00 m² odunluk, kömürlük veya depolama yeri,. ç) Binaların Yangından Korunması Hakkında Yönetmelik, 25/8/1988 tarihli ve 19910 sayılı Resmî Gazete’de yayımlanan Sığınak Yönetmeliği, 22/2/2018 tarihli ve 30340 sayılı Resmî Gazete’de yayımlanan Otopark Yönetmeliği, 5/12/2008 tarihli ve 27075 sayılı Resmî Gazete’de yayımlanan Binalarda Enerji Performansı Yönetmeliği ve 18/3/2018 tarihli ve 30364 mükerrer sayılı Resmî Gazete’de yayımlanan Türkiye Bina Deprem Yönetmeliğinde binada zorunlu olarak bulunması gereken birimler,. asgari ölçülerde yapılır. Kat yükseklikleri. MADDE 28- (1) Kat yükseklikleri uygulama imar planında daha fazla belirlenmemiş ise döşeme üst kotundan döşeme üst kotuna olmak üzere en fazla;. a) Ticaret bölgelerinde; zemin katlarda 5.00 metre, asma katlı zemin katlarda 6.50 metre; diğer katlarda 4.00 metre,. b) Ticaretin de yapılabildiği karma alanlarda; zemin katlarda 5.00 metre, asma katlı zemin katlarda 6.50 metre; diğer katlar konut ise 3.60 metre konut harici ise 4.00 metre,. c) Konut bölgelerinde zemin ve normal katlarda 3.60 metre,. ç) Zemin katında ticaret yapılabilen konut bölgelerinde ise zemin katlarda 5.00 metre, asma katlı zemin katlarda 6.50 metre, diğer katlarda 3.60 metre,. d) Konut bölgelerinde; geleneksel mimari öğeler barındıran ve taşıyıcı sistemi kesme taş yığma bina olarak tasarlanan zemin dâhil 3 katı geçmeyen binalarda zemin ve normal katlarda 4.50 metre,. kabul edilerek mevcut teşekkül dikkate alınmak suretiyle idare onayı ile uygulama yapılabilir. (2) Bu maddede belirtilen kat yükseklikleri dikkate alınmadan bina yüksekliği verilen planlarda birinci fıkraya göre değerlendirme yapılıp bina yüksekliği yeniden değerlendirilinceye kadar uygulamalar birinci fıkrada belirtilen kat yükseklikleri ile plandaki veya planda belirlenmemişse bu Yönetmelikle belirlenen kat adedinin çarpılması sonucu bulunan bina yüksekliğine göre gerçekleştirilebilir. Ancak bir adada bulunan parsellerin en az dörtte üçünün yürürlükteki planın kat adedine göre yapılaşmış olması halinde mevcut teşekkülün kat yükseklikleri dikkate alınır. (3) Tesisat katının yüksekliği normal kat yüksekliğini aşamaz. Özelliği gereği tesisat katı zorunluluğu olan 60.50 metreyi aşan binalarda tesisat katının 2.00 metresi bina yüksekliğinden ve yapının kat adedinden sayılmaz. (4) İskân edilen katların iç yüksekliği, asma katlar hariç 2.60 metreden az olamaz. Ancak hava maniası olup planla kat adedi belirlenen parsellerde bu yükseklik 2.40 metreye düşürülebilir. (5) Yıkanma yeri, banyo, duş, lavabo yeri, tuvalet, kiler, merdiven altı, her türlü iç ve dış geçitler ve iskân edilmeyen bodrum katları ile müştemilât binalarında, iç yükseklik 2.20 metreye kadar düşürülebilir. (6) Garaj, kalorifer dairesi, odunluk, kömürlük, bodrum katlarda yer alan otoparklar ve benzeri özellik arz eden yerlerin yükseklikleri bu maddede yer alan hükümlere tabi olmayıp, hizmetin gerektirdiği şekilde 2.20 metrenin altında olmamak kaydıyla idaresince tespit ve tayin olunur. (7) Eğitim, sağlık, sanayi yapıları ile sinema, tiyatro ve konferans salonları, katlı otoparklar, düğün salonu, resmî kurum ve kuruşlara ait binalar ve spor salonları gibi özellik arz eden yapılarda iç yükseklikler, teknolojik ve mimari gereklere göre mimari estetik komisyon kararı ile belirlenir. (8) Otel, pansiyon, iş hanı, mağaza, dükkân ve benzeri işyerlerinin iç yükseklikleri taban döşemesinden tavan altına kadar 2.70 metreden az olamaz. Yapı piyesleri ve ölçüleri. MADDE 29- (1) Her müstakil konutta en az aşağıdaki piyesler bulunur:. Piyes Dar Kenarı Net    Alanı 1 oturma odası 3.00 metre 12.0 m² 1 yatak odası 2.50 metre 9.00 m² 1 mutfak veya yemek pişirme yeri 1.50 metre 3.30 m² 1 yıkanma yeri 1.50 metre 3.00 m² 1 banyo (tuvalet ile birlikte) 1.50 metre  4.00 m² 1 tuvalet 1.00 metre 1.20 m². (2) 3 veya daha az odalı konutlarda banyo/yıkanma yeri ile tuvalet aynı yerde düzenlenebilir. (3) Hol ve koridor genişlikleri 1.10 metreden az olamaz. (4) Mutfak nişi ve oda ile banyo ve tuvaletin aynı mekânda düzenlenmesi halinde her mekân için öngörülen en az alanların toplamı kadar alan düzenlenmek zorundadır. (5) Birinci fıkrada belirtilen bu piyesler ile koridor ölçüleri engellilerin de kullanımını sağlayacak standartlara ve erişilebilirlik mevzuatına uygun olmak zorundadır. (6) Mutfak, oda ve tuvalet/banyo havalandırmaları aynı boşluğa açılamaz. Ancak, banyo ve tuvalet havalandırmaları aynı boşluğa açılabilir. (7) Su depoları ve ıslak hacimlerin altında enerji odaları teşkil edilemez. (8) Brüt alanı 500 m²’den daha büyük ticaret amaçlı bağımsız bölümlerde en az bir adet tuvalet ve lavabo yapılması zorunludur. Bina girişleri ve rampaları. MADDE 30- (1) Bina giriş koridoru genişliği, ana merdivene ve asansöre ulaşıncaya kadar dış kapı genişliğinden az olmamak koşuluyla umumi binalarda en az 2.20 metre, diğer binalarda ise en az 1.50 metredir. (2) Ön bahçe mesafesi 10.00 metre ve daha fazla olan parsellerde bordür üst seviyesinden en fazla 2.00 metre inilmek veya çıkılmak suretiyle ön bahçeden bina girişi yapılabilir. (3) Yoldan yüz almayan cephelerden, köprü veya giriş şeridi aksı hizasındaki bordür seviyesinden en fazla 2.50 metre inilmek veya çıkılmak suretiyle giriş yapılabilir. (4) Yoldan doğrudan giriş alan binalarda, girişin hizasındaki bordür taşı üst seviyesinin altında giriş yapılamaz. (5) Tabii zeminden kotlandırılan parseller birinci, ikinci, üçüncü ve dördüncü fıkralardaki şartlara tabii değildir. Girişin, tabii zemine uyumlu olarak düzenlenen merdiven ve rampalarla sağlanması gerekir. (6) Bölge kat nizamını bozacak şekilde tesviye yapılamaz. (7) Konut binalarının zemin katlarının dükkân veya mağaza olarak düzenlenmesi halinde dükkân ve mağaza girişlerinin sadece yol cephesinden yapılması gerekir. (8) Döşeme kaplamalarında kaymayı önleyen, tekerlekli sandalye ve koltuk değneği hareketlerini güçleştirmeyen, standardına uygun malzeme kullanılması zorunludur. (9) Binalarda ve girişlerinde engellilerin erişimine yönelik TS 9111 standardına uyulması zorunludur. (10) Rampaların kenar korumaları, genişlikleri, sahanlıkları, korkuluk ile küpeşte ve kaplama malzemeleri engellilerin de dolaşımına olanak sağlayacak şekilde TS 9111 standardına uygun yapılmak zorundadır. (11) Bina girişlerinde engellilere yönelik ön bahçede parsel sınırına kadar giriş rampası veya merdivene bitişik dar kenarı en az 0.90 metre ve alanı en az 1.20 m² engelli asansörü yeri ya da mekanik kaldırma iletme platformu yapılır. Aile ve Sosyal Hizmetler Bakanlığının görüşü alınmak suretiyle engellilerin kullanımı için farklı uygulama yapılabilir. (12) Bina girişinde ve bina içinde bulunan rampaların eğimleri aşağıdaki değerlere uygun olmak zorundadır:. En fazla yükseklik En fazla eğim 15 cm ve daha az 1:12 (% 8) 16-50 cm arası 1:14 (% 7) 51-100 cm arası 1:16 (% 6) 100 cm üzeri 1:20 (% 5). (13) Rampalarda ve ara sahanlıklarda kesintisiz olarak 0.90 metre yükseklikte 1. düzey ve 0.70 metre yükseklikte 2. düzey, elle tutulduğunda kolay kavranabilecek şekilde 32-45 mm çapında küpeşte bulunmak zorundadır. (14) Bina girişinden uygun eğimle yapılamadığı durumlarda engelli rampaları korunaklı olarak bodrum kattan yapılabilir. Merdivenler. MADDE 31- (1) Merdiven kolu ve sahanlıklar:. a) Ortak merdiven kolu ve sahanlık genişlikleri konut yapılarında Binaların Yangından Korunması Hakkında Yönetmelik hükümlerine göre hesap edilecek kaçış genişliğinden az olmamak üzere 1.20 metreden, diğer yapılarda 1.50 metreden, konutlarda bağımsız bölüm içindeki merdivenler ise 1.00 metreden az olamaz. Çatıya ve bodrum katlarına ulaşan ortak merdivenler ile servis merdivenlerinde de bu ölçülere uyulur. Bu merdivenler ahşap olamaz. b) Merdiven evlerinin bina cephesinden, çatıdan veya ışıklıktan doğrudan ışık alması gerekir. Merdiven evlerinin ışık almaması durumunda tüm katlarda olmak üzere şarjlı armatürler ile aydınlatma yapılması zorunludur. c) Yapıların bodrum katlarında ortak alan veya eklenti bulunmaması halinde merdivenlerin bodrum kata ulaştırılması zorunlu değildir. Bu durum bitişik nizam yapılaşma koşulu olan yapılarda ise arka bahçeye mimari projede belirtilecek çıkışların sağlanması kaydıyla geçerlidir. Yapıların merdivenlerinden en az birinin çatıya ulaştırılması yeterlidir. ç) Merdiven basamakları ve sahanlık ölçülerine dair TSE standartlarının bu maddede belirtilen ölçü ve miktarlardan küçük olması halinde bu madde hükümleri geçerlidir. d) Merdivenlerin her iki tarafında da engellilerle ilgili TSE erişilebilirlik standartlarına uygun korkuluk ve küpeşte yapılması, ayrıca sahanlık ve merdiven döşemelerinde ve kaplamalarında da standartlara uyulması zorunludur. (2) Merdiven basamaklarının ölçüleri ve özellikleri:. a) Asansörü olmayan binalarda basamak yüksekliği 0.16 metreden, asansörlü binalarda 0.18 metreden fazla olamaz. b) Basamak genişliği 2a+b= 60 ila 64 formülüne göre hesaplanır. Formüldeki a: yükseklik, b: genişliktir. Ancak bu genişlik 0.27 metreden az olamaz. c) Balansmanlı (dengelenmiş) merdivenlerde basamak genişliği en dar kenarda 0.10 metre, basamak ortasında 0.27 metreden az olamaz. ç) Basamak uçları çıkıntısız (damlalıksız) olmak zorundadır. (3) Binalarda son kattaki bağımsız bölümlerle irtibatlı çatı arası piyeslerine çıkan iç merdivenlerde birinci ve ikinci fıkralardaki şartlar aranmaz. (4) Bu Yönetmeliğin yürürlüğe girmesinden önce yürürlükte olan mevzuata uygun olarak yapılmış yapılara bu Yönetmelik hükümlerine göre kat ilavesi yapılması halinde mevcut merdiven ölçüleri ilave katlar için de aynen uygulanabilir. (5) Karma kullanımlı binalarda her kullanım için ayrı merdiven evi düzenlenmesi zorunludur. Bu kullanımların birbirine dönüştürülmesi durumunda yeni oluşan kullanım için bağımsız genel merdiven oluşturulmadan tadilata izin verilmez. (6) Yüksekliği 1.80 metreden az olan merdiven altları kapatılır. Işıklıklar ve hava bacaları. MADDE 32- (1) Her müstakil ev veya dairede, en az 1 oturma odası ile yatak odalarının doğrudan doğruya hariçten ışık ve hava almaları gereklidir. Bu şekilde ışık ve hava almalarına lüzum olmayan diğer odalarla mutfakların ışıklıktan, yıkanma yeri ve tuvaletlerin ışıklık veya hava bacasından faydalanmaları da mümkündür. Ancak tuvalet ve yıkanma yerleri ile odalar aynı ışıklığa açılamaz. (2) Işıklıkların;. a) 1 ila 6 katlı binalarda dar kenarı 1.50 metreden ve alanı 4.50 m²’den,. b) 7 ve daha fazla katlı binalarda dar kenarı 2.00 metreden ve alanı 9.00 m²’den,. az olamaz. (3) Her türlü binada hava bacalarının asgari ölçüsü 0.60x0.60 m²’dir. Bu alan herhangi bir yapı elemanı (baca, kiriş ve benzeri) ile daraltılamaz. (4) Asgari ölçüdeki bir ışıklık veya hava bacasından her katta en çok dört piyes faydalanabilir. Bu piyeslerin sayısının artması halinde, dörtten fazla her piyes için ışıklık veya hava bacası ölçüsü aynı oranda arttırılır. Ancak, birinci fıkrada belirtilen şekilde ışık ve hava alması gerekmeyen veya lüzumlu ışık ve havayı bu Yönetmelikte tarif edilen şekilde alması mümkün olan piyeslerden, herhangi bir ışıklık veya hava bacasına pencere açılması, bu ışıklık veya hava bacası ölçülerinin arttırılmasını gerektirmez. (5) Her binanın lüzumlu ışıklık veya hava bacası, kendi parseli üzerinde bulunur. Komşu bina ve parselin ışıklık veya hava bacasından faydalanmak suretiyle, bu elemanlarının yapılmasına ve ölçülerinin azaltılmasına izin verilmez. (6) Işıklık ve hava bacaları, bunlara ihtiyacı olan kattan itibaren başlatılabilir. Hava bacalarının ve ışıklıkların bitişik komşu parsele bakan kısımlarının duvar ile kapatılması mecburidir. (7) Binaların bitişik olması gereken komşu tarafından boydan boya ışıklık yapılması halinde, civarın inşaat nizamına aykırı bir görünüm meydana getirmemek üzere, sokak cephesinde bina yüksekliğince kapatılması mecburidir. (8) Binalarda banyo, tuvalet ve benzeri kullanım alanlarının havalandırma bacası ile veya mekanik havalandırma ile havalandırılması zorunludur. (9) Havalandırma bacalarından elektrik ve doğalgaz tesisatı geçirilemez. Bacalar. MADDE 33- (1) Kaloriferli binaların konut olarak kullanılan bağımsız bölümlerinin oturma ve yatma hacimlerinin en az birinde ve sıcak su tesisatı bulunmayan banyo ve mutfaklarında, sobalı binalarda ise tuvalet ve koridor hariç tüm piyeslerde duman bacası yapılması zorunludur. (2) Kaloriferli umumi binaların her katında en az bir adet duman bacası yapılması gereklidir. (3) Konut olarak kullanılan sobalı binaların ticari kullanımlı bağımsız bölümlerinde birer adet duman bacası yapılması zorunludur. (4) Bacaların TSE standartlarına uygun olarak yapılması zorunludur. (5) Yapılarda bina yüksekliğine göre uygun ölçülerde şönt baca yapılabilir. (6) Kapıcı dairesi zorunlu olan konut binalarında, evsel atıkların yerinde ayrıştırılmasını teminen ilgili standartlara uygun atık ayrıştırma bacası için yer ayrılabilir. Atık ayrıştırma bacası bağımsız bölümlerin kat sahanlıklarında en az bir adet yapılabileceği gibi her bağımsız bölüm içinde de yapılabilir. (7) Atık ayrıştırma bacası tesis edilmesi mümkün olamayan mevcut binalarda bahçe mesafeleri içinde TAKS ve KAKS’a dâhil olmaksızın atık ayrıştırma bacası tesis edilebilir. (8) Şofben, kombi cihazı ve bu gibi ısıtma araçları hayati tehlike arz edecek şekilde yerleştirilemez ve havalandırmadan uzak olan piyeslerle, banyo ve tuvaletlerde yer alamaz. (9) Sınırları ilgili idare tarafından belirlenecek doğalgaz uygulama bölgeleri içinde inşa edilecek, iskân edilebilir bodrum katlar dâhil 5 katlı binaların mutfaklarında, doğalgazla çalışan her cihaz için bir müstakil baca yapılır. (10) Bağımsız bölümlerin mutfaklarında en az bir adet aspiratör bacası yapılır. Bağımsız bölümlerde düzenlenen soba ve aspiratör bacaları, standartlara uygun olarak şönt baca şeklinde düzenlenebilir. 10 katın üzerindeki binalarda aynı baca sistemi yapılmakla birlikte hermetik cihaz kullanılır. (11) Kat kaloriferleri kazanı mutfak dışında özel bir bölmeye konulduğunda, bu mahallin en az 6 m3 hacminde olması, bina dış cephesinden havalandırılması ve bir müstakil bacasının bulunması gerekir. (12) Isıtmada denge bacalı sistemde olmayan doğalgaz sobalarının kullanılması halinde, her sobanın bu maddede belirlenen esaslara göre düzenlenen ayrı bir bacaya bağlanması gerekir. (13) Elektrik-haberleşme, mekanik, doğalgaz tesisatları için ortak tesisat bacası kullanılamaz. (14) Kalorifer daireleri ve bacalar ile ısıtma ve buhar tesisleri, Binalarda Enerji Performansı Yönetmeliği ve Binaların Yangından Korunması Hakkında Yönetmelik hükümlerine uygun olarak düzenlenir. Asansörler. MADDE 34- (1) Tek bağımsız bölümlü konutlar hariç uygulama imar planına göre kat adedi 3 olan binalarda asansör yeri bırakılması, 4 ve daha fazla olan binalarda ise asansör tesisi zorunludur. Bodrum katlarda ortak alanın bulunmadığı durumlar hariç, iskân edilen veya bağımsız bölüm bulunan bodrum katlar dâhil kat adedi 4 ve daha fazla olan binalarda asansör yapılması zorunludur. Daha az katlı yapılarda da asansör yapılabilir. (2) Tek asansörlü binalarda; asansör kabininin dar kenarı 1.20 metre ve alanı 1.80 m²’den, kapı net geçiş genişliği ise 0.90 metreden az olamaz. Asansör kapısının açıldığı sahanlıkların genişliği, asansör kapısı sürgülü ise en az 1.20 metre, asansör kapısı dışa açılan kapı ise en az 1.50 metre olmak zorundadır. Birden fazla asansör bulunan binalarda, asansör sayısının yarısı kadar asansörün bu fıkrada belirtilen ölçülerde yapılması zorunludur. Tek sayıda asansör bulunması durumunda sayı bir alta yuvarlanır. TSE standartlarının bu fıkrada belirtilen ölçü ve miktarlardan küçük olması halinde; taban alanında yapılaşma hakkı 120 m²’nin altında olan parseller ile tek bağımsız bölümlü müstakil konut binalarında TSE standartlarına uyulmasına ilgili idaresi yetkilidir. (3) Mevcut binalarda yapılacak tadilatlarda, bu madde hükümlerinin ya da TSE standartlarının uygulanmasında idaresi yetkilidir. (4) Kullanılabilir katlar alanı tek katlı olan binalar hariç 800 m²'den veya kat adedi birden fazla olan umumi binalarda en az bir adet asansör yapılması zorunludur. Ayrıca; kat alanı 800 m²'den ve kat adedi 3'ten fazla olan umumi binalarda, uygulama imar planına göre 10 kat ve üzeri binalarda veya zemin kat üzerinde 20’den fazla konut kullanımlı bağımsız bölüm bulunan yapılarda ikinci fıkrada belirtilen asgari ölçülere uygun ve en az 2 adet olmak üzere binanın tipi, kullanım yoğunluğu ve ihtiyaçlarına göre belirlenecek sayıda asansör yapılması zorunludur. Bu asansörlerden en az bir tanesinin herhangi bir tehlike anında, arıza veya elektriklerin kesilmesi halinde zemin kata ulaşıp kapılarını açacak, yangına dayanıklı malzemeden yapılmış, kuyu içinde duman sızdırmaz nitelikte, kesintisiz bir güç kaynağından beslenecek şekilde tesis edilmesi gerekir. (5) Uygulama imar planına göre 10 kat ve üzeri binalarda asansörlerden en az bir tanesi yük, eşya ve sedye taşıma amacına uygun olarak dar kenarı 1.20 metre ve alanı 2.52 m²'den, kapı genişliği ise net 1.10 metreden az olmayacak şekilde yapılır. (6) Binalarda usulüne göre asansör yapılmış olması, bu Yönetmelikte belirtilen şekil ve ölçülerde merdiven yapılması şartını kaldırmaz. (7) Asansörün yapılması ve işletilmesi ile ilgili hususlarda; bu madde hükümleri de dikkate alınarak, 29/6/2016 tarihli ve 29757 sayılı Resmî Gazete’de yayımlanan Asansör Yönetmeliği (2014/33/AB) ve TSE standartları hükümlerine uyulur. (8) Asansör zorunluluğu bulunan binaların bodrum katında ortak alan bulunmaması halinde asansörün bodrum kata indirilmesi zorunlu değildir. Diğer durumlar için asansörlerin, bodrum katlar dâhil tüm katlara hizmet vermesi zorunludur. (9) Asansörlere bina girişinden itibaren erişilebilirlik standartlarına uygun engelsiz erişim sağlanması zorunludur. (10) Asansörler, erişilebilirlik standartlarına uygun gerekli donanımlara sahip olmak zorundadır. (11) Özellik arz eden binalarda, binanın kat adedi, yapı inşaat alanı, kullanma şekli göz önünde tutularak asansör sayıları ile asgari ölçüleri ilgili idaresince artırılabilir. (12) İskân aşamasında; yetkili asansör muayene kuruluşunca yapılan inceleme sonucunda orta ve ağır kusurlu asansörlü yapılara iskân verilmez. Akaryakıt servis istasyonları. MADDE 35- (1) Akaryakıt servis istasyonlarına ilişkin olarak Planlı Alanlar İmar Yönetmeliğinin 35 inci maddesi uygulanır. Su depoları. MADDE 36- (1) Bu Yönetmelikte belirtilen,. a) Çok yüksek yapılarda 30 m3’ten,. b) Umumi binalar ve yüksek katlı yapılarda 15 m3’ten,. c) Diğer binalarda 5 m3’ten,. az olmamak üzere yapının kullanma amacı, günlük su ihtiyacı, seçilen yangın söndürme sistemi gibi kriterler ile ulusal ve uluslararası standartlara uyulmak ve gerekli drenaj ve yalıtım tedbirleri alınmak şartıyla hacmi belirlenen su deposu bulundurulması zorunludur. (2) Konut binalarında 10 bağımsız bölüm için 3 m3 su deposu bulundurulması zorunlu olup; sonraki artan her bağımsız bölüm için su deposu hacmi 0.50 m3 arttırılır. Su deposunun hacminin daha fazla yapılmasında ilgili idaresi yetkilidir. (3) Tüm binalarda cazibeli akımın mümkün olmadığı durumlarda hidrofor ve gerekli teçhizat konulması zorunludur. (4) Su depoları ve hidrofor, gerekli drenaj ve yalıtım tedbirleri alınarak binanın bodrum ya da çatı katında tertiplenebileceği gibi, aynı koşulları taşımak şartıyla, bina alanı dışında ön, yan ve arka bahçelerde toprağa gömülü şekilde de yerleştirilebilir. (5) Su depoları, taşıyıcı sistemden bağımsız olarak betonarme, paslanmaz çelik veya sıhhi şartlara uygun benzeri malzemeden yapılır. Fosseptikler. MADDE 37- (1) Fosseptiklere ilişkin olarak Planlı Alanlar İmar Yönetmeliğinin 37 nci maddesi uygulanır. Korkuluklar. MADDE 38- (1) Binalarda; balkon, teras, galeri boşluğu, sahanlıkların boş kenarları 1'den fazla basamağı bulunan açık merdivenlerde ve rampalarda, istinat duvarı üstünde, 0.50 metreden daha aşağıda veya yukarıda teşekkül etmiş bahçelerde, 1.10 metreden düşük düzenlenmiş bahçe duvarlarında, bulunduğu katın taban döşemesinden itibaren kotu 0.90 metreden az olan pencere boşluklarında, döşeme kotundan itibaren en az 1.10 metre yüksekliğe kadar teknik gereklere ve standartlara uygun olarak korkuluk yapılması mecburidir. (2) Bina son kat açık teraslarında düzenlenen korkulukların ve parapetlerin 1.10 metresi bina yüksekliğinden sayılmaz. (3) Korkuluklar, kırılmaz veya kırıldığında dağılmayan malzemeden ve insan çarpması dâhil, tasarım yüklerini karşılayacak taşıyıcı malzeme ve montaj sistemleri ile yapılır. (4) Korkuluklar düşme, kayma, yuvarlanma gibi sebeplerle insanların can güvenliğini tehlikeye atacak boşluklar içermeyecek şekilde düzenlenir. Boşluklarda, yük altındaki deformasyonlar da dâhil, en fazla 0.10 metre çapında geçişe izin verilir. (5) Otopark rampası yan duvarları, rampa dış tarafındaki tabii zeminden en az 90 cm yükseklikte olmalıdır. Bu yükseklik korkulukla da sağlanabilir. Kapı ve pencereler. MADDE 39- (1) Bütün yapılarda;. a) Kapı yükseklikleri 2.10 metreden,. b) Kapı net (temiz) genişlikleri bina giriş kapılarında 1.50 metreden, kapıların çift kanatlı olması halinde bir kanat 1.00 metreden,. c) Bağımsız bölüm giriş kapılarında 1.00 metreden, diğer mahallerin kapılarında 0.90 metreden,. az olamaz. Balkon ve tuvalet kapıları 0.80 metreye düşürülebilir. ç) Döner kapılar, belirtilen ölçülerde yapılacak normal kapıların yanında ilave olarak bulunabilir. (2) Kapılarda eşik yapılamaz. Eşik yapılması zorunlu hallerde engellilerin hareketini, yangın çıkışlarını ve benzeri eylemleri engellemeyecek önlemler alınır. (3) Pencerelerde Binalarda Enerji Performansı Yönetmeliğine ve TSE standartlarına uyulması zorunludur. (4) Bitişik ve blok nizama tabi binalarda komşu parsel sınırı üzerindeki bitişik duvarlarda pencere ve kapı açılamaz. (5) Asansörlü eşya taşımacılığı için 3 kattan fazla, 10 kattan az katlı binalarda her bir bağımsız bölümün en az bir balkonunun kapısının eni net 0.90 metreden düşük olamaz. (6) Bağımsız bölümün tuvalet, banyo ve benzeri ıslak hacimlerinde mekanik havalandırma yapılmadığı takdirde yapılacak havalandırma penceresinin ölçüsü net 0.30 metre x 0.30 metreden az olamaz. (7) Atriumlu, galeri boşluklu veya iç bahçeli tasarlanan binalarda, bu mekânlara bakan pencere veya camekânların camlarının kırıldığında dağılmayan özellikli olması zorunludur. (8) Bodrum katlardaki mekânların gün ışığından faydalandırılması ve havalandırılması amacı ile yapılan pencerelerde sel, taşkın ve su baskınlarına karşı tedbirlerin alınmış olması ve bunların zemin seviyesinden en az 0.10 metre yukarıdan başlaması zorunludur. Çatılar. MADDE 40- (1) Çatıların, civarındaki cadde ve sokakların mimari karakterine, yapılacak binanın nitelik ve ihtiyacına uygun olması şarttır. (2) Çatı eğimleri, kullanılacak çatı malzemesi ile yörenin mimari özelliği ve iklim şartları dikkate alınarak ilgili idarenin tasvibi ile tayin edilir. Çatı eğimi içinde kalmak ve silüeti etkilememek kaydıyla çatı örtüsü olarak fotovoltaik paneller de kullanılabilir. (3) Çatı eğimi saçak yapılması halinde saçak ucundan, aksi halde son kat döşemesinin bittiği noktadan hesaplanır. Çatılar dış parapet üzerine oturtulamaz. (4) Bu maddeye göre hesap edilen azami mahya seviyesi aşılmamak şartıyla; bölgesel ve iklimsel nedenlerden dolayı gizli dere olarak tasarlanan çatılarda, dış parapet yüksekliği en fazla 1 metre olacak şekilde, son kat döşemesinin bittiği noktadan en az 0.50 metre içeri çekilmek suretiyle, 0.50 metreyi geçmeyen iç parapet üzerinden başlatılarak gizli dere uygulaması yapılabilir. (5) Mahya yüksekliği 5.00 metreyi geçmemek kaydıyla; yapının bulunduğu yer ve etrafındaki mevcut yapılaşmalar dikkate alınarak çatı tipini belirlemeye ilgili idaresi yetkilidir. (6) Merdiven evleri, ışıklıklar, hava bacaları, alın ve kalkan duvarları dördüncü fıkraya göre belirlenen çatı örtüsü düzlemlerini en fazla 0.60 metre aşabilir. Ayrıca zorunlu olan tesisatla ilgili hacimlerin, fotovoltaik panellerin (PV), güneş enerjili su ısıtıcılarının ve çatı pencerelerinin çatı örtüsünü aşmasına ilgili idarece teknik gereklere göre uygun görülecek ölçü ve şekilde izin verilebilir. Asansörlü binalarda TSE standartlarına göre projelendirilecek asansör kulelerinin ve bu bölümlerle birlikte düzenlenen merdiven evlerinin en az ölçülerdeki bölümlerinin, çatı örtüsünü aşmasına da izin verilir. (7) Teras çatılarda 1.30 metre parapet yapılabilir. Teras çatının kullanıma açık olması durumunda 1.10 metre yüksekliğinde parapet veya parapet üzeri korkuluk yapılması zorunludur. (8) Çatı aralarına bağımsız bölüm yapılmaz. Bu kısımlarda ancak su deposu, asansör kulesi, iklimlendirme ve kaskat sistemleri de içerebilen tesisat odası ve son kattaki bağımsız bölümlerle irtibatlı piyesler yapılabilir. (9) Çatı arasındaki mekânlarda, çatı eğimi içerisinde kalmak ve fonksiyonunu sağlamak şartıyla asgari yükseklik şartı aranmaz. (10) Yangın güvenliğine ilişkin tedbirler alınmak şartıyla ve konutlar hariç olmak üzere binaların çatı araları; sergi salonu, toplantı salonu, yemekhane, spor salonu gibi fonksiyonlarda ortak alan olarak kullanılabilir. (11) Tescilli yapılar, anıtlar ve kamu yararlı yapılar ile dini yapıların çatı örtüleri ve bunların yapılacak ya da tamir ve tadil edilecek çatı örtüleri bu kayıtlara tabi değildir. (12) Belediyeler meclis kararıyla mahallin ve çevrenin özelliklerine göre yapılar arasında uyum sağlamak, güzel bir görünüm elde etmek amacı ile dış cephe boya ve kaplamaları ile çatının malzemesini ve rengini tayin etmeye yetkilidir. Bu yetki, bu Yönetmeliğin yürürlüğe girmesinden önce yapılmış olan yapılar için de kullanılabilir. (13) Çatıda birden fazla bağımsız bölüme ait teras olması halinde; teraslar arasında güvenlik ve mahremiyetin sağlanmasına yönelik gerekli tedbirler alınmalıdır. Ancak, bodrum hariç 2 katı geçmeyen binalarda çatıdaki değişik çözümlerin kabulünde ilgili idaresi yetkilidir. (14) Çatı arasının son kat bağımsız bölümü ile birlikte kullanılması amacıyla son kat tavan döşemesi kısmen veya tamamen yapılmayabilir. (15) Teras çatılarda çatı bahçesi olarak düzenleme yapılabilir. Bahçe düzenlemesi yapılabilmesi için gerekli olan 0.50 metre toprak dolgu, parapet yüksekliğine dâhil edilmez. Ortak alan olarak kullanılan teras çatılarda; bahçe düzenlemesi yapılması halinde merdiven evi yanında, bina sakinleri tarafından kullanılmak üzere, tuvalet, lavabo, çay ocağı, bahçe düzenlemesinde kullanılacak malzemeleri depolamak için merdiven evine bitişik, toplam teras alanının %10’unu ve 20 m²’yi geçmeyen ve en fazla 3.00 metre yüksekliğinde kapalı mekân oluşturulabilir. Kapalı mekân bina ön cephesine 3.00 metreden fazla yaklaşamaz. Ayrıca rezidans, otel, apart otel gibi konaklama tesislerinin teras çatılarında bina cephelerine 3.00 metreden fazla yaklaşmamak, en fazla 1.50 metre derinliğinde olmak ve parapet kotunu aşmamak koşuluyla açık havuz yapılabilir. (16) Ön bahçesiz, yola cepheli inşa edilmiş mevcut halde bulunan binalarda, çatılarda buz düşmesine karşı ilgili idaresince belirlenen çatı çözümleri yapılması zorunludur. (17) Bölgesel ve iklimsel şartlar nedeniyle; uygulama imar planına göre bina kat sayısı 5 kat ve üzeri yapılarda gizli dere veya teras çatı yapılması zorunludur. Bu maddenin uygulanacağı bölgenin seçiminde Erzurum Büyükşehir Belediye Meclisi yetkilidir. (18) Bölgesel ve iklimsel şartlar nedeniyle; uygulama imar planına göre bina kat sayısı 5 kat altındaki yapılarda çatı uygulamasında oluk ve kar tutucu bulundurulması zorunludur. Talep edilmesi durumunda uygulamalar on altıncı fıkraya göre yapılabilir. Bu maddenin uygulanacağı bölgenin seçiminde Erzurum Büyükşehir Belediye Meclisi yetkilidir. Çıkmalar. MADDE 41- (1) Binalarda taban alanı dışında kendi bahçe hudutları dışına taşmamak şartı ile binanın her cephesinde açık ve kapalı çıkma yapılabilir. Ancak;. a) Kapalı çıkmalar;. 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (a) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. b) Açık çıkmalar;. 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (b) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. 4) Bitişik nizamda bitişik olduğu komşu sınırına güvenlik ve mahremiyetle ilgili tedbir alınması koşuluyla yapılabilir. (2) Açık ve kapalı çıkmaların tabii zeminden veya tesviye edilmiş zeminden çıkma altına kadar en yakın şakûli mesafesi en az 2.40 metre olmak zorundadır. Ön bahçe mesafesi 3 metre ve daha az olan parsellerde; ön bahçeye yapılacak çıkmalarda, yol kotu ile çıkma altı arasındaki düşey mesafe hiçbir yerde 2.40 metreden az olamaz. (3) Zemin katta kendi parsel hududu dışına taşmayan, hangi katta yapılırsa yapılsın 0.20 metreyi geçmeyen, kullanım alanına dâhil edilmeyen motif çıkmalar yapılabilir. Bahçe içinde yapılacak üstü açık teras ve zemin kat giriş merdivenleri ile bina cephesinden itibaren genişliği 2.50 metreyi geçmemek, tretuvar dışına taşmamak ve en alçak noktası tretuvar kotundan en az 2.50 metre yükseklikte yapılacak giriş saçakları çıkma olarak değerlendirilmez. Motif çıkmalar, açık ve kapalı çıkma önüne yapılacak ise motif çıkma da dâhil olmak üzere çıkma genişliği birinci fıkranın (a) ve (b) bentlerinde açıklanan hükümlere göre belirlenir. (4) Bina cephelerinde, mimari projesinde cephe estetiği ve tasarımı göz önünde bulundurulmak ve detay projeleri verilmek, hafif malzemeden yapılmak, parsel sınırına taşmamak ve kapalı mekân oluşturmamak kaydıyla 0.50 metreye kadar güneş kırıcı yapılabilir. Saçaklar. MADDE 42- (1) Uygulama imar planında belirlenmemiş ise 1.00 metreyi geçmeyen saçak yapılabilir. Saçakların şekli ve genişliği, yörenin mimari karakterine ve yapılacak yapıların özelliğine göre mimari estetik komisyonu kararı alınarak ilgili idarece de tayin edilebilir. (2) Saçaklar parsel sınırlarını aşamaz. (3) Binada çıkma yapılması halinde saçak genişliği cephenin en dış çıkmasından itibaren 1.00 metreyi aşamaz. Saçak birleşim köşelerinde bu ölçü aranmaz. (4) Daha önce yapılmış ve oluşumu tamamlanmış parsellerde saçakların parsel sınırını taşması kazanılmış hak oluşturmadığı gibi yapılaşmamış diğer parseller için de herhangi bir talep hakkı doğurmaz. Bahçe duvarları. MADDE 43- (1) Bahçe duvarlarının yüksekliği; zemin katında dükkân yapılmasına müsaade edilenler hariç binaların yol tarafındaki cephe hatlarının önünde, yoldan kotlandırılan binalarda kaldırım üst kotundan itibaren 1.00 metreyi, yoldan yüksek olup tabi zeminden kotlandırılan binalarda ise parselin yol sınırındaki tabii zemin kotundan itibaren 1.00 metreyi, yol cepheleri gerisinde ise 2.00 metreyi geçemez. Tek bağımsız bölümlü yapılarda yol tarafı cephe hattı 1.50 metreyi aşamaz. Ayrıca üzerlerine yükseklikleri 1.20 metreyi aşmayan parmaklık yapılabilir. (2) Eğimli yollarda/arazilerde bahçe duvarı üst kotunun tretuvardan en fazla 1.50 metre yükseldiği durumlarda duvar üstten kademelendirilir. Fazla meyilli ve tehlike arz eden yerlerde uygulanacak şekli takdire idare yetkilidir. (3) Devletin güvenlik ve emniyeti ile harekât ve savunma bakımından gizlilik veya önem arz eden bina ve tesisler ile okul, hastane, cezaevi, ibadet yerleri, elçilik, sefarethane, açık hava sineması ve benzerleri gibi özellik arz eden bina ve tesislerin bahçe duvarları ile sanayi bölgelerinde yapılacak bahçe duvarları bu madde hükmüne tabi değildir. Kapıcı dairesi, bekçi odası ve kontrol kulübeleri. MADDE 44- (1) Kapıcı dairesi ve bekçi odası yapılacak binalar:. a) Konut kullanımlı bağımsız bölüm sayısı 40’a kadar olan ve katı yakıt kullanan kaloriferli veya kalorifersiz binalar için bir adet kapıcı dairesi yapılabilir. Konut kullanımlı bağımsız bölüm sayısı 40’tan fazla olan ve katı yakıt kullanan kaloriferli veya kalorifersiz binalar için bir adet kapıcı dairesi yapılması zorunludur. Birden fazla yapı bulunan ve toplam bağımsız bölüm sayısı 40’tan fazla olan parsellerde de bu hüküm uygulanır, ancak bağımsız bölüm sayısının 80’i aşması halinde ikinci bir kapıcı dairesi yapılır. Ayrıca, birden fazla yapının bulunduğu parsellerde 60’tan fazla bağımsız bölümü olan her bir bina için mutlaka ayrı bir kapıcı dairesi yapılır. b) Katı yakıt haricindeki diğer ısıtma sistemleri kullanılan konut kullanımlı binalar için bağımsız bölüm sayısının 60’tan fazla olması halinde bir adet, 150’den fazla olması halinde 2 adet kapıcı dairesi yapılması zorunludur. İlave her 150 daire için ek bir kapıcı dairesi yapılır. Bağımsız bölüm sayısı 60’tan az olması halinde de bir adet kapıcı dairesi yapılabilir. c) Sıra evler düzeninde, ayrık, ikiz nizamda tek bağımsız bölümlü 1’den fazla müstakil konut binası bulunan parsellerde kapıcı dairesi yapılması mecburiyeti aranmaz. ç) Yapı inşaat alanı 2000 m²’den fazla olan işyeri ve büro olarak kullanılan binalarda bekçi odası yapılması şarttır. (2) Kapıcı dairelerinin ve bekçi odalarının ölçü ve nitelikleri:. a) Kapıcı daireleri, doğrudan ışık ve hava alabilecek şekilde düzenlenir. b) Taşkın riski taşıyan alanlarda kalan binalarda düzenlenecek kapıcı dairelerinin kapı ve pencere boşluklarının alt seviyesi su taşkın seviyesinin en az 1.50 metre üzerinde olmak zorundadır. c) Kapıcı dairelerinin toprağa dayalı ve iskân edilebilen bodrum katlarda yapılması halinde, oturma odası ve bir yatak odasının dış mekâna açılması bu mekânların taban döşemesinin üst seviyesinin tabii veya tesviye edilmiş zemine gömülü olmaması, kapı ve pencere açılmak suretiyle, doğal aydınlatma ve havalandırmasının sağlanması sel, taşkın ve su basmasına karşı önlem alınmış olması zorunludur. Kapıcı dairelerinin toprağa gömülü duvarlarında kuranglez yapmak suretiyle kapı ve pencere açılamayacağı gibi bu duvarlarda pencere açılabilmesi için pencere denizliğinin tabii zeminden veya tesviye edilmiş zeminden en az 0.90 metre yukarıda konumlanması gerekir. ç) Bina içinde düzenlenen kapıcı daireleri, en az brüt 50 m²’dir. Kapıcı dairelerinde, her birisi en az 9 m² ve dar kenarı en az 2.50 metre olmak üzere 2 yatak odası ve 12 m²’den az olmamak üzere 1 oturma odası, en az 3.30 m² mutfak ve banyo veya duş yeri ve tuvalet bulunur. d) Bina dışında tertiplenen kapıcı daireleri en fazla brüt 40 m² olmak zorundadır. Bu fıkranın (ç) bendinde yer alan ölçüleri sağlayacak şekilde 1 yatak odası, 1 oturma odası, mutfak ve banyo veya duş yeri ve tuvalet bulundurulur. (3) Bekçi odası en az 4 m² büyüklüğünde, doğrudan ışık ve hava alabilecek şekilde düzenlenir. Bekçi odasında en az 1.50 m²’lik bir tuvalet yer alır. (4) Kontrol kulübeleri:. a) Üzerinde birden fazla yapı yapılması mümkün ve yüzölçümü en az 1000 m² olan parsellerde, istenmesi halinde, trafik emniyeti bakımından tehlike arz etmemek ve hiçbir şartta parsel sınırını aşmamak kaydıyla bahçe mesafeleri içinde kontrol kulübesi yapılabilir. b) Kontrol kulübesi 9 m²’yi geçemez. c) Kontrol kulübesinin yüksekliği tabii veya tesviye edilmiş zeminden itibaren en fazla 4.00 metredir. ç) Kontrol kulübesi ile esas bina arasındaki mesafe 2.00 metreden az olamaz. d) Devletin güvenliği bakımından özellik arz eden parsellerde bu fıkrada belirtilen ölçülere uyulma şartı aranmaz. Portikler. MADDE 45- (1) Portikli yapıların yapılacağı cadde ve sokaklar uygulama imar planı kararı ile belirlenir. (2) Genel olarak portik bırakılması gereken yerlerde, portik yüksekliği 3.50 metre, derinliği ise 4.00 metredir. Ancak, civarın teşekkül tarzı ve mevkiin özellikleri dolayısıyla bu miktarlar ilgili idarece değiştirilebilir. (3) Portiğe ve doğrudan yola açılan bina giriş kapıları dışa açıldığında, gizlenecek kadar bina giriş holüne doğru çekilir. Fırınlar. MADDE 46- (1) 14/7/2005 tarihli ve 2005/9207 sayılı Bakanlar Kurulu Kararı ile yürürlüğe konulan İşyeri Açma ve Çalışma Ruhsatlarına İlişkin Yönetmelik hükümleri saklı kalmak üzere fırınlar; sanayi, küçük sanayi, organize sanayi, konut dışı çalışma alanları ile ticaret bölgelerinde yapılabilir. Katkılı pide, kebap, simit fırınları ve geleneksel tandır ocakları, zemin katı işyeri olarak kullanılabilen binalarda bu işletmelerin bünyesindeki teçhizatların ve makinelerin bina taşıyıcı sistemine vereceği dinamik, statik yük etkileri ve ısı etkilerinin tespitinin ilgili mühendislerce yapılarak uygunluk raporunun idareye sunulması kaydıyla yapılabilir. (2) Fırınların tanziminde;. a) Mevcut binalarda ekmek fırını hariç fırın ve tandır yapılması durumunda, 634 sayılı Kanun hükümlerine uyulur. b) Ekmek fırınları ayrık nizam yapılaşma bölgelerinde ve müstakil olarak yapılır. c) Projesinde sınıfı belirtilmek zorundadır. ç) Duvar ve döşemelerinde ısı ve ses yalıtımı uygulanır. Binanın taşıyıcı sisteminin ve fırınla ilgisi olmayan diğer bağımsız bölümlerin ısı değişiminden olumsuz etkilenmemesi için proje müelliflerince veya bu konunun uzmanı teknik elemanlarca hazırlanan rapora göre gerekli tedbir alınır. d) Mekanik tesisat projelerinde, kanalizasyon bağlantısına, her türlü böcek ve kemirgen girişini önlemek için çekvalf konulur. e) Baca ölçülerinin hesaplanması, bacaların bina iç duvarlarında tesis edilmesi ve filtre takılması şartı aranır. f) Trafik açısından ilgili birimin görüşünün alınması gerekir. g) Tesisin ihtiyacı olan otopark kendi parselinde karşılanır. ğ) TSE standartlarına uyulur. Binaların Yangından Korunması Hakkında Yönetmelik hükümleri uyarınca gerekli tedbirler alınır. (3) İkinci fıkra hükümlerine uyulmaması durumunda ruhsat düzenlenemez. Pasajlar ve alışveriş merkezleri. MADDE 47- (1) Ticaret bölgelerinde yapılacak pasajların:. a) Taban döşemesi üzerinden tavan alana kadar olan yüksekliğinin 3.50 metreden, uzunluğunun 30.00 metreden az olmaması,. b) Her biri 1.50 metreden dar olmayan en az 2 giriş-çıkış kapısı ile yeteri kadar havalandırma bacası veya tertibatını haiz bulunması, pasaj giriş ve çıkışlarının erişilebilir olması,. c) Birden fazla katlı olmaları halinde her bir kat arasında bu Yönetmelikte belirtilen şartlara uygun merdiven olması ve erişilebilirlik standartlarına uygun düzenlemelerin yapılması,. ç) Bir kısmı veya diğer katları başka maksatlar için kullanılan binalar içerisinde bulunmaları halinde, diğer esas giriş merdiven, asansör ve geçit gibi tesislerle, bu tesislere ayrılan yerlerin pasaj dışında ve müstakil olarak tertiplenmesi gerekir. d) Kapasiteye bağlı olarak ilgili idaresince uygun görülen büyüklük ve miktarda çocuk oyun alanı, bay ve bayan tuvaletler, bebek bakım alanları, ilk yardım alanı ve çarşı bütününde 30 m²’den küçük olmamak üzere ihtiyacı karşılayacak büyüklükte mescit ayrılır. (2) Alışveriş merkezlerinde; 26/2/2016 tarihli ve 29636 sayılı Resmî Gazete’de yayımlanan Alışveriş Merkezleri Hakkında Yönetmelik hükümlerine uyulur. Tuvaletler. MADDE 48- (1) Yarısı kadınlar, yarısı erkekler için olmak üzere; iş hanı, büro, alışveriş merkezi, çarşı, pasaj ve mağaza gibi binalar ile otel ve benzerleri binalarda her 25 kişi için en az birer adet, resmî binalar ile sinema, tiyatro gibi umumî binalarda ise her 50 kişi için en az birer adet tuvalet yapılması zorunludur. Bu yapılarda engellilerin erişiminin sağlanmasına yönelik tedbirler alınarak en az 1 kadın, 1 erkek olmak üzere engellilerin kullanımına ve erişilebilirlik standardına uygun tuvalet ayrılır. (2) İbadet yerleri, şehirlerarası yollarda yer alan dinlenme tesisleri, meydan ve park gibi yerlerde yapılacak umumî tuvaletlerin en az yarısının, diğer yapılarda ise en az üçte birinin alaturka tuvalet taşlı olması sağlanır. (3) Tuvaletlerde yeterli sayıda pisuar ve lavabo bulundurulur. Resmî binalar, işyeri, büro, fabrika gibi yerlerde çalışan sayısı, mağaza, alışveriş merkezi, çarşı, pasaj gibi yerlerde tahmini müşteri sayısı, lokanta, sinema, tiyatro gibi yerlerde oturma sayısı, otel ve benzeri konaklama tesislerinde yatak sayısı ve bu hesaplamalara dâhil olarak ziyaretçi sayıları ve diğer farklı özellikler dikkate alınarak yeterli tuvalet ayrılır. (4) Birden fazla kullanımı haiz binalarda her kullanım için bu maddedeki kriterlere göre ayrı ayrı değerlendirme yapılır. Uluslararası kurallara tabi yapılarda bu Yönetmelikte belirtilenden az olmamak kaydıyla uluslararası kuralların gerektirdiği sayıda tuvalet yapılması zorunludur. (5) Umumî binalarda çalışan, müşteri ve ziyaretçi gibi tüm kullanıcıların ihtiyaçlarının karşılanması amacıyla kapasite hesabına göre belirlenen büyüklük ve sayıda erişilebilirlik standardına uygun engelli tuvaleti yapılır. Çay ocakları. MADDE 49- (1) Büro, iş hanı, alışveriş merkezi, pasaj gibi ticari binalarla, sanayi tesislerinde; kullanma alanı en az 3 m² olmak, 0.45 x 0.45 metre ebadında hava bacasıyla havalandırılmak, bir ateş bacasıyla irtibatlandırılmak kaydıyla çay ocakları bağımsız bölüm olarak düzenlenebilir. (2) Çay ocaklarının nizamı ışıklıktan veya doğrudan ışık ve hava alması halinde hava bacasına gerek yoktur. Yığma, ahşap ve kâgir yapılarda aranan şartlar. MADDE 50- (1) Binalar, güncel teknik mevzuat ile fen ve sanat kurallarına uygun olarak;. a) Binayı etkiyebilecek bileşik etkilere karşı yeterli dayanıma sahip olacak ve etkileri güvenli bir şekilde zemine aktarabilecek ve aynı zamanda civar yapılara herhangi bir zarar vermeyecek şekilde,. b) Temel zemininde oluşabilecek oturma, kabarma, büzülme ve donma sebebiyle yapı stabilitesi bozulmayacak biçimde,. tasarlanarak inşa edilmek zorundadır. Bodrumlar. MADDE 51- (1) Katı yakıt kullanan sobalı binaların bodrum veya zemin katlarında veya teknik olarak bodrum kat tesis edilememesi durumunda yüksekliği 2.20 metreyi geçmemek üzere bahçelerinde; ortak alan niteliğini haiz olmak ve eklenti ihdas etmemek kaydıyla her bağımsız bölüm için en az 5 m², en fazla 10 m² odunluk, kömürlük veya depolama yeri ayrılması zorunludur. (2) Bodrum kapısı tamamen tretuvar üzerinde kalan fazla meyilli yollar dışında yapılacak ön bahçesiz binalarda, yol cephesinde bodrum girişi yapılamaz. (3) Toprağa dayalı bodrum katlarda bulunan konutlarda oturma odası ve bir yatak odasının; taban döşemesinin üst seviyesinin tabii veya tesviye edilmiş zemine gömülü olmaması, doğal aydınlatma ve havalandırmasının pencere açılmak suretiyle sağlanması, sel, taşkın ve su baskınlarına karşı tedbirlerin alınmış olması zorunludur. Bu bağımsız bölümlerin kısmen veya tamamen tabii ve tesviye edilmiş zemin altında kalan duvarlarında pencere açılamaz. (4) Ticari alanlarda yapılan binaların ticari amaçla kullanılan bodrum katlarında döşemenin zemine gömülü olmama şartı aranmaz. Bu tür binalarda suni havalandırmanın sağlanması ile engellilerin dolaşımına olanak sağlayan erişilebilirlik standartlarına uygun rampa, yürüyen bant ve benzeri önlemler alınır. (5) Konut alanında kalmakla birlikte, ilgili idare meclisince yol boyu ticaret kararı alınan yol güzergâhlarında zemin katta, halkın günlük ihtiyaçlarını karşılamaya dönük olarak ticaret yapılabilir. Bu kullanımların bodrum katlarında içten bağlantılı piyesleri olabilir. Bu piyesler binanın ortak alanları ve müştemilatlarıyla irtibatlandırılamaz. Ancak, köşe başı veya köşe başından başka iki yola cephesi olan parsellerde yapılacak binaların yola cephesi bulunan bodrum katlarına ticari kullanımlı bağımsız bölüm yapılabilir. Bu bölümlerin üst ve alt kattaki mekânlarla içten bağlantısı sağlanabilir. Ticari kullanımların altında konut yapılamaz. (6) Toprağa dayalı tüm bodrum katlarda, dış etkilere karşı ısı ve su yalıtımı yapılması zorunludur. (7) Bina etrafında mütemadi kuranglez tesis edilemez. Kuranglezlerden giriş çıkış yapılamaz. Ancak, yol cephesinde bulunmayan kuranglezlerinden kaçış amacıyla çıkış tertiplenebilir. Kuranglezlerde sel, taşkın ve su baskınlarına karşı tedbirlerin alınmış olması zorunludur. (8) Arazi eğiminden faydalanmak amacıyla veya mimari nedenlerle, binalar bloğunun, bir binanın veya bağımsız bir dairenin; belirlenen bina yüksekliğini aşmamak, belirli piyesler için tespit olunan asgari kat yüksekliklerine veya bu Yönetmeliğin diğer hükümlerine aykırı olmamak şartı ile çeşitli katlarda ve/veya farklı taban ve/veya tavan seviyelerinde düzenlenmesi mümkündür. Ayrıca, zemin katların binanın kot aldığı yol cephesi üzerinde bulunmayan piyesleri ile yol cephesinde yer alan piyeslerinin yol cephesinde kalmayan ve piyes derinliğinin yarısını aşmayan bir kısım alanları, zemin kat kotundan farklı kotta düzenlenebilir. Müştemilatlar. MADDE 52- (1) Binaların müştemilat kısımları, mümkün ise binanın bodrumunda, aksi halde bahçede tertiplenir. (2) 4 tarafı yol ile çevrili istisnai parseller dışında esas binaların yol tarafındaki cephe hatlarına tecavüz eden müştemilat binası yapılamaz. Bu gibi istisnai parsellerde müştemilat binalarının yapılacağı yeri tayine idare yetkilidir. (3) Müştemilat binalarının:. a) Dar kenarı 4.00 metreden, en yüksek noktasının tabii zeminden yüksekliği 2.50 metreden fazla olamaz. b) Binaya bitişik oldukları takdirde, komşu parsel sınırına, aksi halde binaya ve ayrıca komşu parsel sınırına uzaklıkları bu Yönetmelikle veya planla belirlenen miktarlardan az olamaz. c) Yapı cinsleri ahşap olamaz. ç) Parsel durumu müsait olduğu takdirde esas binanın inşasından önce de yapılması mümkündür. d) Kapıcı dairesi, garaj, odunluk, kömürlük, depo, mutfak, çamaşırhane ve benzeri hizmetler için olup, maksadı dışında kullanılamaz. (4) Müştemilatlar mimari projede ve vaziyet planında gösterilir. Bahçede yapılmasının zorunlu olduğu hallerde; bu Yönetmelikte veya planında belirtilen şartlara ve çekme mesafelerine uyularak yapılır. Paratonerler. MADDE 53- (1) İçinde patlayıcı madde bulundurulan yerlerle, sivri ve yüksek bina ve tesislere Binaların Yangından Korunması Hakkında Yönetmelik gereği, TSE standartlarına uygun paratoner konması mecburidir. ALTINCI BÖLÜM. Projeler ve Yapı İzin Belgeleri. Proje ve yapı izin belgelerine ilişkin hususlar. MADDE 54- (1) Projeler ve yapı izin belgelerine ilişkin hususlarda;. a) Yapı ruhsatına ilişkin genel hükümlere ilişkin olarak Planlı Alanlar İmar Yönetmeliğinin 54 üncü maddesi,. b) Yapı ruhsatı işlemlerine ilişkin olarak Planlı Alanlar İmar Yönetmeliğinin 55 inci maddesi,. c) Kamu alanlarında yapılacak yapılarda ruhsata ilişkin olarak Planlı Alanlar İmar Yönetmeliğinin 56 ncı maddesi,. ç) Yapı projelerine ilişkin olarak Planlı Alanlar İmar Yönetmeliğinin 57 nci maddesi,. d) Binalarda tasarruf tedbirleri ve iklim değişikliğine dair ilkelere ilişkin olarak Planlı Alanlar İmar Yönetmeliğinin 57/A maddesi,. e) Esaslı tadilata ilişkin olarak Planlı Alanlar İmar Yönetmeliğinin 58 inci maddesi,. f) Yapı ruhsatı gerekmeyen inşai faaliyetlere ilişkin olarak Planlı Alanlar İmar Yönetmeliğinin 59 uncu maddesi,. g) İstinat duvarlarına ilişkin olarak Planlı Alanlar İmar Yönetmeliğinin 60 ıncı maddesi,. ğ) Muvakkat yapıya ilişkin olarak Planlı Alanlar İmar Yönetmeliğinin 61 inci maddesi,. h) Elektronik haberleşme istasyonlarına ilişkin olarak Planlı Alanlar İmar Yönetmeliğinin 62 nci maddesi,. ı) Şantiye binaları hakkında Planlı Alanlar İmar Yönetmeliğinin 63 üncü maddesi,. i) Yapı kullanma iznine ilişkin olarak Planlı Alanlar İmar Yönetmeliğinin 64 üncü maddesi,. j) Yapı kullanma izinlerinde başvuru sahibinden bilgi ve belge istenmesine ilişkin esaslar hakkında Planlı Alanlar İmar Yönetmeliğinin 65 inci maddesi,. k) Mimari estetik komisyonları hakkında Planlı Alanlar İmar Yönetmeliğinin 66 ncı maddesi,. uygulanır. YEDİNCİ BÖLÜM. Denetime Dair Hükümler. Bakanlığın denetim yetkisi. MADDE 55- (1) Bakanlığın denetim yetkisine ilişkin hususlarda Planlı Alanlar İmar Yönetmeliğinin 67 nci maddesine uyulur. Fenni mesuliyet. MADDE 56- (1) Fenni mesuliyet hizmetlerine ilişkin hususlarda Planlı Alanlar İmar Yönetmeliğinin 68 inci maddesine uyulur. SEKİZİNCİ BÖLÜM. Yönetmeliğin Uygulanmasına İlişkin Esaslar. Yönetmeliğin uygulanmasına ilişkin esaslar. MADDE 57- (1) Yönetmeliğin uygulanmasına ilişkin esaslar hakkında Planlı Alanlar İmar Yönetmeliğinin 69 uncu maddesine uyulur. (2) Bu Yönetmelik kapsamında düzenlenmesi gereken taahhütnameler, tutanaklar, yapı denetim defteri, yapı tatil zaptı, yapı kullanma izin belgesi formu ve yapı ruhsatı formu hakkında Planlı Alanlar İmar Yönetmeliğinin eklerinde yer alan örnekler ve formlar kullanılır. DOKUZUNCU BÖLÜM. Çeşitli ve Son Hükümler. Bakanlık denetçilerinin yetkilendirilmesi ve özellikleri. GEÇİCİ MADDE 1- (1) Bakanlık denetçilerinin yetkilendirilmesi ve özellikleri hakkında Planlı Alanlar İmar Yönetmeliğinin geçici 1 inci maddesine uyulur. Mevcut teşekkül. GEÇİCİ MADDE 2- (1) Mevcut teşekkül hakkında Planlı Alanlar İmar Yönetmeliğinin geçici 2 nci maddesine uyulur. Mevcut yapı ruhsatı başvuruları. GEÇİCİ MADDE 3- (1) Mevcut yapı ruhsatı başvuruları hakkında Planlı Alanlar İmar Yönetmeliğinin geçici 3 üncü maddesine uyulur. Mevcut haberleşme istasyonları. GEÇİCİ MADDE 4- (1) Mevcut haberleşme istasyonları hakkında Planlı Alanlar İmar Yönetmeliğinin geçici 4 üncü maddesine uyulur. Yürürlük. MADDE 58- (1) Bu Yönetmelik yayımı tarihinde yürürlüğe girer. Yürütme. MADDE 59- (1) Bu Yönetmelik hükümlerini Erzurum Büyükşehir Belediye Başkanı yürütür. "
"CEMAAT VAKIFLARI SEÇİM YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, cemaat vakıflarının yönetim kurullarının belirlenmesi için yapılacak seçimlere ilişkin usul ve esasları belirlemektir. Kapsam. MADDE 2- (1) Bu Yönetmelik, 20/2/2008 tarihli ve 5737 sayılı Vakıflar Kanununun 3 üncü maddesinde tanımlanan ve faaliyette olan cemaat vakıflarını kapsar. Dayanak. MADDE 3- (1) Bu Yönetmelik, 20/2/2008 tarihli ve 5737 sayılı Vakıflar Kanununun 6 ncı maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Adres Kayıt Sistemi: 25/4/2006 tarihli ve 5490 sayılı Nüfus Hizmetleri Kanununda belirtilen sistemi,. b) Bölge Müdürlüğü: Vakfın bağlı olduğu Vakıflar Bölge Müdürlüğünü,. c) Genel Müdürlük: Vakıflar Genel Müdürlüğünü,. ç) Kanun: 20/2/2008 tarihli ve 5737 sayılı Vakıflar Kanununu,. d) Seçim tertip heyeti: Seçimle ilgili iş ve işlemleri yürüten heyeti,. e) Vakıf: Kanunda tanımlanan cemaat vakfını,. f) Yerleşim yeri adresi: 5490 sayılı Kanunda tanımlanan adresi,. ifade eder. İKİNCİ BÖLÜM. Seçimlere İlişkin Usul ve Esaslar. Genel hükümler. MADDE 5- (1) Bu Yönetmeliğin uygulanmasında; Türkiye’nin taraf olduğu uluslararası antlaşma hükümleri saklıdır. (2) Bu Yönetmelikte hüküm bulunmayan hallerde, sivil toplum kuruluşlarının yönetimlerinin seçimlerinde kabul görmüş, yerleşmiş, uygulama ve pratikler esas alınır. Seçim çevresi. MADDE 6- (1) Seçim çevresi, cemaat vakfının bulunduğu ildir. İstanbul ili için seçim çevresinin belirlenmesinde, milletvekili seçimlerinde uygulanan seçim çevreleri esas alınır. (2) İstanbul ili dışındaki cemaat vakıfları, gerekçelerini hazırlayarak seçim çevresi değişikliği talebinde bulunabilirler. Seçim çevresi ile ilgili değişiklik talepleri, Vakıflar Genel Müdürlüğü tarafından incelenerek karara bağlanır. Seçim dönemi ve yönetim kurulunun oluşturulması. MADDE 7- (1) Her bir cemaat vakfı tüzel kişiliği için ayrı bir yönetim kurulu seçimi yapılır ve yönetim kurulu seçimleri beş yılda bir yapılır. (2) Cemaat vakfı yönetim kurulunun yedi üyeden oluşturulması esastır. (3) Cemaat mensubu çok olan ve vakfın işleyişi açısından yediden fazla üyeye ihtiyaç duyulan vakıflarda yönetim kurulu, tek sayı olmak üzere en fazla on bir üyeden oluşturulabilir. Ayrıca asıl üye sayısının salt çoğunluğu kadar yedek üye seçilir. (4) İstifa, ölüm, görevden alma ve benzeri nedenlerle boşalan yönetim kurulu üyelikleri yedek üyelerle tamamlanır. Ancak, yönetim kurulunun üye sayısının üçten aşağı düşmesi halinde üç ay içinde yeni yönetim kurulu seçimi yapılır. Seçmenlik şartları. MADDE 8- (1) Seçmenlerin;. a) Türkiye Cumhuriyeti vatandaşı olması,. b) On sekiz yaşını doldurması,. c) Vakfın bünyesinde bulunduğu cemaate mensup olması,. ç) Seçim tarihi itibarıyla en az altı aydan beri seçim çevresinde ikamet etmesi,. şarttır. Seçileceklerde aranılan şartlar. MADDE 9- (1) Yönetim kurulu adaylarının; 8 inci maddede belirtilen şartlara ek olarak;. a) Milli Eğitim Bakanlığınca onaylı okur-yazarlık belgesine ya da öğrenim belgesine sahip olmak,. b) Kanunun 9 uncu maddesinde belirtilen suçların birinden mahkûm edilmemiş olmak,. şartlarını taşıması gerekir. (2) Bir kişi en fazla üç cemaat vakfında yönetim kurulu üyesi olabilir. (3) Yönetim kurulunda birinci derece kan bağı olan en fazla iki kişi görev yapabilir. Seçim öncesi işlemler. MADDE 10- (1) Vakıf, seçime ilişkin yönetim kurulu kararını, seçim çevresini, seçim tarihini, vakıfta kayıtlı seçmen listelerini, seçim tertip heyetinin kimlerden oluştuğunu, seçim tarihinden en az altmış gün önceden ilgili bölge müdürlüğüne yazı ile bildirir. (2) Seçim için gerekli bilgi ve belgeler incelendikten sonra bölge müdürlüğünce ilgili vakfa seçimin yapılabileceğine dair yetki belgesi verilir. Yazı ekinde eksik veya mevzuatına uymayan belge bulunması halinde vakfa, eksikliklerin tamamlanması veya mevzuata uygun olmayan belgelerin düzeltilmesi için yedi gün süre verilir. (3) Bu süre içinde de eksiklikleri tamamlayamayan veya belgelerini düzeltmeyen vakıflar ile yönetim süresi dolmasına rağmen seçim kararı almayan vakıfların yönetim kurulu seçimi; yönetim kurulunun görev süresinin dolmasından itibaren otuz gün içinde bölge müdürlüğünce belirlenen seçim tertip heyeti marifetiyle yapılır. (4) Mevcut vakıf yönetimi, idare ve temsil görevini yeni seçilecek vakıf yönetimi göreve başlayıncaya kadar sürdürür. Seçim kararının alındığı tarih itibarıyla vakıf malları üzerinde temliki tasarruf işlemlerine ilişkin karar alınamaz, işlem yapılamaz. Seçim tertip heyetinin oluşumu. MADDE 11- (1) Seçim tertip heyeti, seçimle ilgili iş ve işlemleri yürütür. (2) Seçim tertip heyeti; her bir seçim için, beş asıl, iki yedek üyeden oluşur. (3) Seçim tertip heyeti asıl ve yedek üyelerinin en fazla ikisi mevcut vakıf yönetim kurulu üyelerinden olabilir. (4) Seçim tertip heyeti üyelerinde aynı cemaat mensubu olma zorunluluğu aranmaz. (5) Seçim tertip heyetinde olanlar, yapılacak seçimde yönetim kuruluna aday olamazlar. Seçmen ve aday listelerinin belirlenmesi. MADDE 12- (1) Seçim tertip heyeti, seçmen listesinin 8 inci madde hükümlerine uygunluğunu kontrol eder. Vakfın seçim çevresi esas olmak üzere yerleşim yeri adresi temelinde gerekli düzenlemeler yapıldıktan sonra seçmen listelerini oluşturur. (2) Seçim tertip heyeti, aday ve aday liste başvurularının 8 inci ve 9 uncu madde hükümlerine uygunluğunu kontrol eder ve seçimden en az otuz gün önce bölge müdürlüğüne bildirir. Bölge müdürlüğünce, 8 ve 9 uncu madde hükümlerine göre tekrar kontrol edildikten sonra kesin aday listesi seçim tertip heyetine bildirilir. Seçim tertip heyeti, belirlenen kesin aday listesini seçimden yirmi bir gün önce vakıf merkezi ve vakfın hayratına asar. Ayrıca ilan usulünde belirtilen şekillerde seçmenlere duyurur. Seçmenler ilanda yer alan hususlara, ilan tarihinden itibaren en geç yedi gün içinde itiraz edebilir. (3) Seçim tertip heyeti, adaylarla ilgili itirazları alır ve başvuru tarihini takiben en geç beş gün içinde başvuru konusunda karar vererek ilgilisine tebliğ eder, ayrıca bölge müdürlüğüne bilgi verir. İlan. MADDE 13- (1) Seçim tertip heyeti; seçim tarihini, seçim çevresini, vakıfta kayıtlı seçmen listesini, askıya çıkış ve kesinleşme tarihleri ile listelerin nerelerde asılacağını, oy kullanma yerlerini ve hangi saatler arasında yapılacağını, oy sandıklarının nerelere konulacağını, yönetim kuruluna adaylık için blok/çarşaf liste ile adaylık başvurusunda nasıl bulunulabileceğini, liste halinde aday başvurularının kesinleşeceği tarihi ve seçim tertip heyetince belirlenen diğer hususları on beş gün süreyle askıda kalacak şekilde seçimden en az kırk beş gün öncesinden ilan eder. Ayrıca bölge müdürlüğüne bilgi verir. Seçmenler ilanda yer alan hususlara, ilan tarihinden itibaren en geç yedi gün içinde itiraz edebilir. Seçim tertip heyeti seçmenlerle ilgili itirazları alır ve başvuru tarihini takiben en geç beş gün içinde başvuru konusunda karar vererek ilgilisine tebliğ eder. (2) İlan, vakıf merkezine ve cemaat mensuplarının faydalandığı hayrata asılır. Ayrıca cemaat gazetesinde, seçim çevresinde yayımlanan bir gazetede, cemaat mensuplarının gittikleri sosyal kulüplerde, vakfa ait internet sitesinde yayınlanabileceği gibi elektronik posta, sosyal medya hesapları, mesaj ve benzeri iletişim araçları aracılığıyla da seçmenlere duyurulabilir. Seçim. MADDE 14- (1) Seçimler bir gün içinde sonuçlandırılır. (2) Seçmen listelerinde ve oy pusulalarında, vakıf ismi başa gelmek suretiyle, ""...vakfı yönetim kurulu seçimi"" ibaresinden başka ibare kullanılamaz. (3) Vakıf yönetim kurulu seçimleri gizli oy açık tasnifle yapılır. Seçim tertip heyetince talep edilmesi halinde bölge müdürlüğünden yeterli personel gözetmen olarak görev yapar. (4) Seçmenler sandık görevlisince kimlikleri kontrol edilerek oyunu bizzat kullanır. (5) Seçim sandıkları, seçim günü ilanda belirtilen saatten önce yerlerine konur. Seçim tertip heyeti, kendi içinden veya uygun göreceği kişilerden her sandık için ayrı bir sandık kurulu oluşturur. Ayrıca tasnif heyeti de oluşturabilir. (6) Seçim blok liste ile yapılıyorsa en çok oyu alan liste yönetim kurulunu oluşturur. Çarşaf liste ile seçim yapılacaksa yönetim kurulu asıl üyeliğe aday olmak isteyenler oy pusulalarında asıl üye olarak, yedek üyeliğe aday olmak isteyenler oy pusulalarında yedek üye olarak belirtilir. Oyların eşit olması halinde yönetim kurulu üyeleri kura ile belirlenir. (7) Adaylar aldıkları oy sayısına göre sıralanarak, vakıf yönetim kurulunun asıl ve yedek üyeleri düzenlenen seçim tutanağı ile belirlenir. Seçim tertip heyetince seçim sonuçları tutanağı zabıt altına alınır. (8) Seçimlerin güvenliği seçimin yapıldığı il valiliğince sağlanır. (9) Seçim işlemleri tamamlandıktan sonra yedi gün içinde, seçilenlerin isim listesi, 8 inci ve 9 uncu maddelerinde belirtilen şartları taşıdıklarına dair belgeleri, T.C. kimlik numaraları, adres beyanları ve seçim tutanağının bir sureti ve seçim tertip heyetince bölge müdürlüğüne verilmesi ile seçim tertip heyetinin görevi sona erer. (10) Seçim işlemleri, sonuçları ve seçilen kişiler ile ilgili itirazlar bölge müdürlüğüne yapılır. Bölge müdürlüğünce yapılacak araştırma sonucunda, seçim sonuçlarına etki edecek şekilde mevzuata aykırı bir durum veya usulsüzlük tespit edilmesi halinde yedi gün içinde seçim yenilenir. (11) Seçimin mevzuata uygunluğunun tespiti halinde bölge müdürlüğünce, yeni seçilen vakıf yönetim kurulu üyelerine yedi gün içinde yetki belgesi verilir. (12) Vakıf yönetim kurulunun görev süresi, yetki belgesinin seçilen yönetim kurulu üyelerine tebliğ tarihinden itibaren başlar. (13) Yetki belgesi alan vakıf yönetim kurulu yedi gün içinde vakfı eski yönetim kurulundan tutanakla teslim alarak ilk toplantısını gerçekleştirir ve kendi içinde görev dağılımını yapar. (14) Seçim giderleri ilgili vakfın bütçesinden karşılanır. ÜÇÜNCÜ BÖLÜM. Çeşitli ve Son Hükümler. İstisna. MADDE 15- (1) Hastanesi olan cemaat vakıflarının yönetim kurullarının seçimlerine ilişkin usul ve esaslar bu Yönetmeliğin yürürlüğe girdiği tarihten itibaren bir yıl içinde Sağlık Bakanlığının olumlu görüşü doğrultusunda düzenlenen Yönetmelikle belirlenir. Bu vakıfların yönetim kurulu seçimlerinin 31/12/2023 tarihine kadar sonuçlandırılması esastır. İlk seçimler. GEÇİCİ MADDE 1- (1) Bu Yönetmeliğin yürürlüğe girmesiyle birlikte cemaat vakıflarının yönetim kurulları seçimlerine dair süreç başlar ve seçimler 31/12/2022 tarihine kadar tamamlanır. Mevcut yönetim kurulu üyeleri. GEÇİCİ MADDE 2- (1) Bu Yönetmeliğin yürürlüğe girdiği tarihte görevde bulunan cemaat vakfı yönetim kurulu üyelerinin görevleri yapılacak seçimler sonucu belirlenen yeni yönetim kurulu göreve başlayana kadar devam eder. Hastanesi olan vakıfların yönetim kurullarının görev süresi. GEÇİCİ MADDE 3- (1) 15 inci maddede belirtilen Yönetmelik yürürlüğe girene kadar bünyesinde hastanesi olan cemaat vakıflarında mevcut yönetim kurulları görevlerine devam ederler. Yürürlük. MADDE 16- (1) Bu Yönetmelik yayımı tarihinde yürürlüğe girer. Yürütme. MADDE 17- (1) Bu Yönetmelik hükümlerini Vakıflar Genel Müdürü yürütür. "
"TEHLİKELİ MADDELERİN KARAYOLUYLA. TAŞINMASI HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; kamuya açık karayoluyla yapılacak tehlikeli madde taşımacılığı faaliyetlerinin; insan sağlığına, diğer canlı varlıklara ve çevreye zarar vermeden güvenli, emniyetli ve düzenli bir şekilde yürütülmesi amacıyla bu faaliyetlerde alıcı, boşaltan, paketleyen, yükleyen, dolduran, gönderen, tank konteyner/portatif tank işletmecisi ile taşımacı olarak yer alanların, tehlikeli madde güvenlik danışmanlarının, tehlikeli madde güvenlik danışmanlığı kuruluşlarının ve tehlikeli maddeleri taşıyan taşıt sürücülerinin sorumluluk ve yükümlülüklerine ilişkin usul ve esasları belirlemektir. Kapsam. MADDE 2- (1) Bu Yönetmelik;. a) Karayolu ile yapılan tehlikeli madde taşımacılığı zincirinde yer alan; alıcıları, boşaltanları, gönderenleri, dolduranları, paketleyenleri, yükleyenleri, tank-konteyner/portatif tank işletmecileri, taşımacıları ve taşıt sürücülerini,. b) Ülkemiz sınırları içerisinde yabancı plakalı taşıtlarla yapılan uluslararası tehlikeli madde taşımalarını,. c) Tehlikeli madde güvenlik danışmanları ile tehlikeli madde güvenlik danışmanlığı kuruluşlarını,. kapsar. (2) Bu Yönetmelik;. a) Türk Silahlı Kuvvetleri, Jandarma Genel Komutanlığı, Emniyet Genel Müdürlüğü ve Sahil Güvenlik Komutanlığının karayolu ile yapılan tehlikeli madde taşımacılık faaliyetleri ile bu kurumlar tarafından görevlendirilecek personelin refakatinde üçüncü şahıslarca yine bu kurumlar adına karayoluyla yapılan tehlikeli madde taşımacılık faaliyetlerini,. b) Savaş hali ve olağanüstü hallerde uygulanacak mevzuat hükümlerine ve Ülkemizin diğer ülkeler ile yapmış olduğu anlaşmalara göre karayoluyla yapılan tehlikeli madde taşıma işlemlerini,. kapsamaz. Dayanak. MADDE 3- (1) Bu Yönetmelik, 10/7/2003 tarihli ve 4925 sayılı Karayolu Taşıma Kanununa, 30/11/2005 tarihli ve 5434 sayılı Tehlikeli Malların Karayolu ile Uluslararası Taşımacılığına İlişkin Avrupa Anlaşmasına Katılmamızın Uygun Bulunduğuna Dair Kanunla taraf olduğumuz Tehlikeli Malların Karayolu ile Uluslararası Taşımacılığına İlişkin Anlaşmaya (ADR), 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 477 ve 497 nci maddelerine ve 26/9/2011 tarihli ve 655 sayılı Ulaştırma ve Altyapı Alanına İlişkin Bazı Düzenlemeler Hakkında Kanun Hükmünde Kararnamenin 28 inci maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) ADR: Tehlikeli Malların Karayolu ile Uluslararası Taşımacılığına İlişkin Anlaşmayı,. b) ADR Uygunluk Belgesi: 6 ncı maddenin birinci fıkrasının (a) ve (b) bentlerinde belirtilen taşıtlar için ADR Bölüm 9’da belirtilen hükümler kapsamında geçerlilik süresi en fazla bir yıl olacak şekilde düzenlenen belgeyi,. c) Alıcı: Taşıma sözleşmesinde belirtilen yükün alıcısını veya taşıma sözleşmesinin hükümlerine göre alıcının atadığı işletme veya taşıma işlemi taşıma sözleşmesi olmadan gerçekleştiriliyorsa, varış noktasında tehlikeli maddenin idaresini üstüne alacak işletmeyi,. ç) Asgari kapasite: 8/1/2018 tarihli ve 30295 sayılı Resmî Gazete’de yayımlanan Karayolu Taşıma Yönetmeliğine göre yetki belgesi alan gerçek kişinin kendi adına, tüzel kişiliklerin ise tüzel kişilik adına veya kamu kurum kuruluşların kendi adlarına kayıt ve tescil edilmiş ve Karayolu Taşıma Yönetmeliği hükümlerine göre hesaplanan; tonaj bakımından çekici cinsi taşıtların katar ağırlıkları ile tanker/kamyon/kamyonet cinsi taşıtların azami yüklü ağırlıkları toplamlarını,. d) Bakanlık: Ulaştırma ve Altyapı Bakanlığını,. e) Boşaltan: Tehlikeli madde yüklü konteyneri, çok elemanlı gaz konteyneri (MEGC), tank-konteyneri, portatif tankı bir taşıttan çıkartan; paketli tehlikeli maddeleri, küçük konteynerleri ve portatif tankları bir taşıt veya konteynerden indiren; tehlikeli maddeleri bir tanktan (sökülebilir tank, portatif tank veya tank konteyner) bir tüplü gaz tankerinden, MEMU (mobil patlayıcı üretim birimi) veya çok elemanlı gaz konteynerinden, bir taşıttan veya dökme yük taşıyan konteynerden boşaltan işletmeyi,. f) Bölge Müdürlüğü: Ulaştırma ve Altyapı Bakanlığı bölge müdürlüklerini,. g) Dolduran: Tehlikeli maddeleri; sabit tanka (tanker), sökülebilir tanka, portatif tanka, bir tüplü gaz tankerine, çok elemanlı gaz konteynerine (MEGC) veya tank konteynere ve/veya dökme yük taşıması için bir araca veya büyük konteynere veya küçük konteynerlere dolduran herhangi bir işletmeyi,. ğ) Elektronik denetim: U-Net Otomasyon Sistemi üzerinden elde edilen veriler çerçevesinde uzaktan yapılan denetimi,. h) Elektronik irsaliye (e-irsaliye): Kâğıt olarak düzenlenmekte olan sevk irsaliyesinin elektronik ortamda düzenlenmiş halini,. ı) Elektronik tebligat sistemi: 655 sayılı Kanun Hükmünde Kararnamenin 28 inci maddesi kapsamında bu Yönetmeliğe göre düzenlenen idari para cezalarının ve evrakların, 4/1/1961 tarihli ve 213 sayılı Vergi Usul Kanununun 107/A maddesi hükümlerine göre Gelir İdaresi Başkanlığı tarafından kurulan teknik altyapı üzerinden muhatapların elektronik adreslerine tebliğ edilmek üzere tebliğ evrakının gönderildiği ve elektronik ortamda delil olarak tesliminin sağlandığı sistemi,. i) Gönderen: Kendi adına veya bir üçüncü şahıs adına tehlikeli maddeleri sevk eden işletmeyi veya taşıma işlemi bir taşıma sözleşmesine bağlı olarak yürütülüyorsa sözleşmede “Gönderen” olarak belirtilen kişiyi,. j) İdare: Ulaştırma Hizmetleri Düzenleme Genel Müdürlüğünü,. k) İşletme: Kamu kurum ve kuruluşları da dâhil olmak üzere kâr amacı bulunup bulunmadığına bakılmaksızın bu Yönetmelik kapsamındaki faaliyetlerde bulunan gerçek veya tüzel kişiler ile adi ortaklıkları,. l) İşletme yetkilisi: İşletmenin temsile yetkili kişi/kişilerini,. m) Kaza raporu: ADR/RID 1.8.3.6 uyarınca işletmede; paketleme, doldurma, yükleme, boşaltma ya da taşıma sırasında meydana gelen herhangi bir kazanın, can, mal ya da çevreye etki etmesi veya zarar vermesi durumunda kaza hakkında ADR/RID 1.8.5.4’te yer alan formatta TMGD tarafından e-Devlet sistemi vasıtasıyla düzenlenen raporu,. n) Paketleyen: Tehlikeli maddeleri, büyük ambalajlara ve orta boy dökme yük konteynerler de dâhil olmak üzere değişik tipteki ambalajlara yerleştiren ve gerektiğinde paketleri taşınmak üzere hazır hale getiren işletmeleri,. o) Relay tankeri: Karayolu yol inşaatı için bitüm taşımacılığında kullanılan ve tank içindeki bitümün belirli sıcaklığın altına düşmesini engellemek için gerekli yalıtım ve ekipmanlarla donatılmış olan tankeri,. ö) Resmî taşıt: Araç tescil belgesinde “resmî” olarak tescil edilmiş taşıtı,. p) Sevk irsaliyesi: 213 sayılı Kanunun 230 uncu maddesinin birinci fıkrasının (5) numaralı bendi uyarınca mal sevkiyatında kullanılması zorunlu olan belgeyi,. r) Takvim yılı: İlgili yılın Ocak ayının 1’i ile Aralık ayının 31’i arasındaki zaman dilimini,. s) Tamamlanmış araç: İlgili mevzuata uygun olarak çok aşamalı tip onayı veya 26/10/2016 tarihli ve 29869 sayılı Resmî Gazete’de yayımlanan Araçların İmal, Tadil ve Montajı Hakkında Yönetmelik hükümlerine göre uygunluk belgesi alınarak imal edilen aracı,. ş) Tank-konteyner/portatif tank işletmecisi: Tank-konteyner veya portatif tankları, adına kayıtlı olduğu ya da bunları bir sözleşmeye dayalı olarak işleten işletmecileri,. t) Taşıma evrakı: ADR Bölüm 5.4.1’deki bilgileri içerecek şekilde gönderen tarafından düzenlenmiş belgeyi,. u) Taşımacı: İşletmelerden, Karayolu Taşıma Yönetmeliğine göre C1, C2, K1, K2, L1, L2, M1, M2, N1, N2, P1 ve P2 yetki belgesi sahiplerini ve tehlikeli madde taşımacılığı yapan kamu kurum ve kuruluşlarını,. ü) Taşınabilir basınçlı ekipman/kap: ADR Bölüm 6.2 kapsamında gaz taşımacılığında kullanılan kapları,. v) Taşıt/araç: Karayolunda tehlikeli madde taşımacılığı yapılması amacıyla ilgili mevzuata uygun olarak imal edilen en az dört tekerlekli ve azami tasarım hızı 25 km/s’den fazla olan kamyon, kamyonet, tanker ve bunlar tarafından çekilmesine izin verilen römorklar ile çekici türündeki taşıtlarla çekilen yarı römork veya römork türündeki taşıtlar ile bu amaçla özel donanımı bulunan diğer taşıtları,. y) Taşıt Durum Tespit Belgesi: Bakanlık veya Bakanlık tarafından yetkilendirilen kuruluşlarca, 6 ncı maddenin birinci fıkrasının (a) ve (b) bentlerinde belirtilen model yıllarından önceki model yılına sahip tehlikeli madde taşımacılığında kullanılan taşıtları kayıt altına almak amacıyla düzenlenmiş olan belgeyi,. z) Taşıt Uygunluk Belgesi: Ülkemiz sınırları dâhilinde ve/veya ADR’ye taraf olmayan ülkelere taşımacılık faaliyetinde bulunacak ADR’nin gerekliliklerini tam olarak sağlamayan ve 6 ncı maddenin birinci fıkrasının (a) ve (b) bentlerinde belirtilen model yıllarından önceki model yılına sahip taşıtlar için Bakanlığın belirlediği usul ve esaslara göre en fazla bir yıllık olarak alınması zorunlu olan belgeyi,. aa) Tehlikeli madde (tehlikeli yük): ADR Bölüm 3.2’deki tehlikeli maddelerin listelendiği Tablo A’da yer alan madde ve nesneleri,. bb) Tehlikeli Madde Faaliyet Belgesi (TMFB): Bu Yönetmelik kapsamında tehlikeli madde ile iştigal eden bazı işletmelerin kayıt altına alınması ve bu işletmelerin sorumluluk ve yükümlülüklerini yerine getirip getirmediklerinin tespitinin yapılabilmesi amacıyla Bakanlıkça düzenlenen belgeyi,. cc) Tehlikeli madde faaliyet tespit raporu: İşletmenin, bu Yönetmelik kapsamındaki faaliyet konularının belirlenmesi ve tehlikeli madde güvenlik danışmanlığı hizmeti alıp almayacağının tespiti için ilk başvurularda TMGDK bünyesinde istihdam edilen TMGD tarafından, daha sonra yapılacak başvurularda ise TMGDK bünyesinde istihdam edilen TMGD veya varsa işletmenin bünyesinde istihdam edilen TMGD tarafından işletmede, yerinde yapılan tespitler ve incelemeler çerçevesinde düzenlenen ve işletme yetkilisince onaylanan raporu,. çç) Tehlikeli Madde Güvenlik Danışmanı (TMGD): İfa edeceği görev ve nitelikleri ADR Bölüm 1.8.3’te belirtilen ve Bakanlık tarafından Tehlikeli Madde Güvenlik Danışmanı Sertifikası düzenlenerek yetkilendirilen gerçek kişiyi,. dd) Tehlikeli madde güvenlik danışmanlığı hizmeti: Bu Yönetmelik kapsamında faaliyet gösteren TMFB sahibi işletmelerin istihdam ettikleri TMGD’ler veya TMGDK’lerden alacağı danışmanlık hizmetini,. ee) Tehlikeli Madde Güvenlik Danışmanlığı Kuruluşu (TMGDK): Tehlikeli madde güvenlik danışmanlığı hizmeti vermek üzere Bakanlık tarafından yetkilendirilen kuruluşu,. ff) Tehlikeli Mal Taşımacılığı Sürücü Eğitim Sertifikası (SRC5): ADR Bölüm 8.2 kapsamında Bakanlıkça düzenlenen belgeyi,. gg) TMFB yetkilisi: İşletmenin temsile yetkili/yetkililerini veya bu yetkili/yetkililer tarafından e-Devletten işletme adına ilgili Tehlikeli Madde Faaliyet Belgesinde/Belgelerinde iş ve işlemler yapmak için yazılı olarak beyan edilen kişi/kişileri,. ğğ) TMGDK yetkilisi: TMGDK’nin temsile yetkili/yetkililerini veya bu yetkililer tarafından TMGDK adına bu Yönetmelik kapsamında kalan iş ve işlemleri yapmak üzere yetkili kılındığı İdareye yazılı olarak bildirilen koordinatör TMGD/şube sorumlusu TMGD’yi,. hh) Ulaştırma Elektronik Takip Denetim Sistemi (U-ETDS): Bu Yönetmeliğe göre faaliyet gösteren gerçek ve tüzel kişiler ile tehlikeli madde taşımacılığı yapan kamu kurum ve kuruluşlarının, faaliyetlerine ilişkin Bakanlıkça belirlenen verilerin tutulduğu, gerektiğinde ilgili kamu kurum ve kuruluşlarıyla veri paylaşımına açık olduğu/olabileceği sistemi,. ıı) U-Net Otomasyon Sistemi: Bakanlığın yazılım sistemini,. ii) Yazılı talimat: ADR Bölüm 5.4.3’te belirtildiği şekilde, taşıyıcı tarafından sürücüye verilmek üzere hazırlanan ve taşıma esnasında oluşabilecek bir kaza durumunda alınacak tedbirler ile taşınan maddelerle ilgili özelliklerin yazılı olduğu belgeyi,. jj) Yetkilendirilmiş kuruluş: TS EN ISO/IEC 17020 standardına uygun dokümantasyona sahip olduğu Bakanlıkça tespit edilen ve yetkilendirilmesini müteakip bir yıl içerisinde yetki kapsamında TS EN ISO/IEC 17020 standardına göre Türk Akreditasyon Kurumu (TÜRKAK) tarafından akredite edilen kuruluşu,. kk) Yükleyen: Paketli veya dökme tehlikeli maddelerin içerisinde bulunduğu ambalaj, konteyner veya portatif tankları bir aracın içine veya üzerine veya bir konteynerin içine yükleyen işletmeleri,. ll) Yük Taşıma Birimi: Tehlikeli maddelerin taşınması için kullanılan, ADR Bölüm 1’de tanımlanan ve ADR Bölüm 6’da teknik özellikleri belirtilen ambalajlar dışında kalan, sabit tanklar (tankerler), sökülebilir tanklar, tank konteynerleri, tank takas gövdeleri, tüplü gaz tankerleri, çok elemanlı gaz konteyneri (MEGC), dökme yük konteynerleri, mobil patlayıcı üretim birimi (MEMU) ve benzeri yapıları,. ifade eder. (2) Bu Yönetmelikte yer alan ancak birinci fıkrada tanımlanmayan ifadeler için ADR ve ulusal mevzuatta belirtilen tanımlar esas alınır. İKİNCİ BÖLÜM. Taşımacılık Faaliyetlerine İlişkin Genel Kurallar,. ADR Uygunluk Belgesi ve Taşıt Uygunluk Belgesi. Genel kurallar. MADDE 5- (1) ADR’de taşınması yasak olan maddeler Ülkemizde karayolu ile taşınamaz. (2) Tehlikeli maddelerin taşınmasında yer alan taraflar, hasar ve yaralanmaları önleyebilmek ve bunların etkisini en aza indirebilmek için öngörülebilen risklerin yapısını ve boyutunu göz önünde bulundurarak bu Yönetmeliğe ve ADR hükümlerine uygun tedbirleri almak zorundadırlar. (3) Tehlikeli maddelerin karayolu ile taşınmasında; ADR Bölüm 6’da tanımlanan ve Bakanlıkça veya ADR’ye taraf bir ülkenin yetkili otoritesince yetkilendirilmiş kuruluşlar tarafından test edilmiş ve tip onay sertifikasına sahip olan ambalajların kullanılması zorunlu olup, ADR’ye taraf başka bir ülkenin yetkili otoritesince yetkilendirilmiş kuruluşlar tarafından onaylanmış, Ülkemizde imal edilen ambalaj ve orta boy dökme yük konteynerlerin (IBC) üretim yeri denetimleri Bakanlıkça veya Bakanlıkça yetkilendirilmiş kuruluşlar tarafından yapılarak belgeler kayıt altına alınır. (4) Bu Yönetmelik ve ADR hükümlerine uygun olarak ulusal ve uluslararası karayollarında tehlikeli madde taşımacılığı yapacak taşıt sürücülerinin, Tehlikeli Mal Taşımacılığı Sürücü Eğitim Sertifikasına (SRC5 belgesi) sahip olması zorunludur. Tehlikeli madde taşımacılığı sürücü eğitimleri, sınavları, belgelendirilmeleri Bakanlıkça belirlenen mevzuat kapsamında gerçekleştirilir. (5) Tehlikeli madde taşımacılığında kullanılan yüklü veya boşaltıldığı halde temizlenmemiş tankerlerin, doldurma ve boşaltma süresi dışında işletmenin kendi sahası içinde yapılan park alanlarına ya da yerleşim yerlerinde bulunan; okul, kamu binaları, alışveriş merkezi, ibadethane gibi yerlerin 300 metre dışında kalan bölgelerde, il trafik komisyonu tarafından onaylanan veya UKOME kararları ile belirlenecek otoparklara veya park alanlarına park edilmesi zorunludur. (6) Tehlikeli madde taşıyan taşıtların üst yapıları ve tehlikeli madde taşımacılığında kullanılan; tank, tank-konteyner, portatif tank, çok elemanlı gaz konteyneri (MEGC), dökme konteyner gibi yük taşıma birimleri ile orta boy dökme yük konteyner (IBC) ve taşınabilir basınçlı ekipmanların ilk, ara ve periyodik test ve muayeneleri ile tasarım tip onayları Bakanlık veya Bakanlıkça yetkilendirilen kurum ve kuruluşlarca yapılır. (7) 2019 yılından önce ilgili mevzuata göre imal edilmiş olan ADR Bölüm 6.2 kapsamındaki taşınabilir basınçlı ekipmanların, periyodik test ve muayene işlemlerinin ADR’de belirtildiği şekilde yapılması zorunludur. Bu test ve muayenelerden geçemeyen mevcut taşınabilir basınçlı ekipmanlar tehlikeli madde taşımacılığında kullanılamaz. (8) Bu Yönetmelik kapsamındaki işletmelerin hizmet alacağı TMGD’lerin eğitimi, sınavı, belgelendirmeleri, yetki, görev ve sorumlulukları ve TMGDK’lerin kuruluşu, yetki, görev ve sorumlulukları ile para cezaları da dâhil olmak üzere idari yaptırımlara ilişkin usul ve esaslar Bakanlıkça belirlenir. (9) Taşımacılar, gönderen tarafından ADR 5.4.1’e göre hazırlanarak taşımacıya verilen taşıma evrakında belirtilen bilgiler ile birlikte taşıma türünü, taşıma şeklini Karayolu Taşıma Yönetmeliği hükümleri çerçevesinde U-ETDS’ye bildirir. ADR Uygunluk Belgesi ve Taşıt Uygunluk Belgesi. MADDE 6- (1) Tehlikeli maddelerin hacmi 1 m3 üzerindeki sabit veya sökülebilir tankla veya hacmi 3 m3 üzerindeki tank-konteyner, portatif tank, çok elemanlı gaz konteyneri (MEGC), vakumla çalışan atık tankı, tank takas gövdesi ve benzeri yük taşıma birimlerinin taşınmasına yönelik taşıtlar ile Sınıf 1 maddelerinin taşınmasına yönelik taşıtlardan;. a) Model yılına bakılmaksızın ADR’ye taraf olan ülkelere yapılacak tehlikeli madde taşımacılığında kullanılacak olan (EX/II, EX/III, FL, AT ve MEMU) taşıtlar ile yurt içinde tehlikeli madde taşımacılığında kullanılacak olan 2015 ve sonrası model yılına sahip (EX/II, EX/III, FL, AT ve MEMU) taşıtların, ADR Bölüm 9’da belirtilen hükümlere göre Bakanlık veya Bakanlığın yetkilendirdiği kurum/kuruluşlar tarafından yıllık olarak düzenlenen ADR Uygunluk Belgesine,. b) 2018 ve sonrası model yılına sahip bitüm taşımacılığında kullanılan relay tankerler ile 2020 ve sonrası model yılına sahip katı haldeki tehlikeli madde taşımacılığında kullanılan tankları taşıyan taşıtların, ADR Bölüm 9’da belirtilen hükümlere göre Bakanlık veya Bakanlığın yetkilendirdiği kurum/kuruluşlar tarafından yıllık olarak düzenlenen ADR Uygunluk Belgesine,. c) Ülke sınırlarımız dâhilinde ve/veya ADR’ye taraf olmayan ülkelere tehlikeli madde taşımacılığında kullanılacak ancak, ADR’nin gerekliliklerini tam olarak sağlamayan ve (a) ve (b) bentlerinde belirtilen model yıllarından önceki model yılına sahip taşıtların, Bakanlık tarafından belirlenen usul ve esaslara göre Bakanlık veya Bakanlığın yetkilendirdiği kurum/kuruluşlar tarafından yıllık olarak düzenlenen Taşıt Uygunluk Belgesine,. sahip olması zorunludur. (2) ADR’de yer alan Sınıf 1 maddeleri hariç olmak üzere tehlikeli maddelerin ambalajlı veya dökme olarak taşınmasında kullanılan taşıtların, ADR veya Taşıt Uygunluk Belgesine sahip olması zorunlu değildir. (3) ADR gerekliliklerini karşılamayan taşıtların üst yapıları ile ilgili usul ve esaslar Bakanlıkça belirlenir. (4) ADR gerekliliklerini karşılamayan birinci fıkranın (a) ve (b) bentlerinde belirtilen model yıllarından önceki model yılına sahip ve Taşıt Durum Tespit Belgesi veya Taşıt Uygunluk Belgesi almış, tamamlanmış araçların üst yapıları, Bakanlıkça belirlenen usul ve esaslarda belirtilen teknik kriterleri karşılamaları şartıyla ADR’ye uygun üretilmiş taşıtlara aktarılabilir. Bu durumda ilgili taşıtlara model yıllarına bakılmaksızın Taşıt Uygunluk Belgesi düzenlenir. Aynı şekilde eski araçların üst yapılarının yenilenmesi talebi halinde taşıtta ADR’ye uygun olarak üretilmiş bir üst yapı kullanılmalıdır. (5) Karayolu yol inşaatları için bitüm taşımacılığında kullanılan ve yükün belirli bir sıcaklığın altına düşmesini engellemek için brülörle donatılmış, 2018 model ve sonraki yıllarda üretilmiş relay tankerlerine ADR’de belirtilen yanmalı ısıtıcılar dışında kalan diğer şartları sağlamaları kaydıyla ADR Uygunluk Belgesi yerine Taşıt Uygunluk Belgesi düzenlenebilir. (6) Taşımacılık faaliyetinde kullanılmayan yalnızca karayolu inşaat alanında yol çizgi işlemlerinde kullanılan taşıtların ADR/Taşıt Uygunluk Belgesi almasına gerek yoktur. Taşımacılık faaliyetinde kullanıldığında bu taşıtlara ADR/Taşıt Uygunluk Belgesi alınması zorunludur. (7) Birinci fıkranın (a) ve (b) bentlerinde belirtilen model yıllarından önceki model yılına sahip taşıtlara Taşıt Durum Tespit Belgesi ve 1/7/2021 tarihine kadar Taşıt Durum Tespit Belgesi alınmamış olan taşıtlara Taşıt Uygunluk Belgesi düzenlenmez. (8) Bakanlık veya Bakanlığın yetkilendirdiği kuruluştan, 1/7/2021 tarihine kadar Taşıt Durum Tespit Belgesi alınmış ancak bu belgesi ADR/Taşıt Uygunluk Belgesine çevrilmemiş olan taşıtlar, tehlikeli madde taşımacılık faaliyetinde kullanılamaz. ÜÇÜNCÜ BÖLÜM. Tehlikeli Madde Faaliyet Belgesi Alma Zorunluluğu, Tehlikeli Madde Güvenlik. Danışmanlığı Hizmeti Alma Zorunluluğu ve Diğer Hükümler. Tehlikeli madde faaliyet belgesi alma zorunluluğu. MADDE 7- (1) Bu Yönetmelik kapsamında;. a) Tehlikeli madde taşımacılığı zincirinde “Taşımacı” ve/veya “Tank konteyner/portatif tank işletmecisi” olarak yer alan işletmeler, “Taşımacı” ve/veya “Tank konteyner/portatif tank işletmecisi” faaliyet konulu,. b) Tehlikeli madde taşımacılık zinciri içerisinde yer alan ve son bir takvim yılında yirmi ton ve üzerinde tehlikeli madde alımı yapan işletmeler, “Alıcı-Boşaltan” faaliyet konulu,. c) Tehlikeli madde taşımacılık zinciri içerisinde yer alan ve son bir takvim yılında yirmi ton ve üzerinde tehlikeli madde gönderen işletmeler;. 1) Miktarına bakılmaksızın alıcısı olduğu tehlikeli maddeleri paketleyen/yükleyen ve/veya dolduran işletmeler; “Alıcı-Boşaltan-Gönderen” faaliyet konuları ile birlikte “Paketleyen/Yükleyen” ve/veya “Dolduran” faaliyet konulu,. 2) Paketlenmiş ve/veya tanklı/dökme olarak almış olduğu tehlikeli maddeleri, paketleme veya dolum işlemi yapmadan gönderen işletmeler, “Alıcı-Boşaltan-Gönderen” faaliyet konuları ile birlikte paketli tehlikeli madde göndermesi durumunda “Yükleyen” faaliyet konulu,. 3) Paketlenmiş ve/veya tanklı/dökme olarak almış olduğu tehlikeli maddeleri, boşaltma, paketleme, yükleme veya dolum işlemi yapmadan doğrudan üçüncü şahıslara gönderen işletmeler “Alıcı-Gönderen” faaliyet konulu,. 4) Tehlikeli madde alımında bulunmayan ancak, tehlikeli maddeyi paketleyen ve/veya dolduran olarak gönderen işletmeler; “Gönderen” faaliyet konusu ile birlikte, “Paketleyen/Yükleyen” ve/veya “Dolduran” faaliyet konulu,. ç) Son bir takvim yılı içerisinde yirmi ton ve üzerinde tehlikeli madde alımı veya gönderimi yapmayan işletmeler, paketleyen, yükleyen, boşaltan veya dolduran olarak son bir takvim yılında yirmi ton ve üzerinde işlem yaptığı her bir faaliyet konusu/konuları ile ilgili “Paketleyen” ve/veya “Yükleyen” ve/veya “Dolduran” ve/veya Boşaltan faaliyet konulu,. d) Sınıflandırma kodu 1.4S madde ve nesneleri dışında kalan Sınıf 1 ve ADR Kısım 1.7.1 kapsamındakiler hariç olmak üzere Sınıf 7 kapsamındaki tehlikeli maddeler ile iştigal eden işletmeler, işlem yapılan tehlikeli madde miktarına bakılmaksızın, iştigal ettikleri faaliyet konularına bağlı olarak,. e) Sınıf 6.2 ile iştigal eden ve Ek-4’te yer alan işletmeler, iştigal ettikleri faaliyet konularına bağlı olarak,. TMFB almak zorundadır. (2) Birinci fıkrada belirtilen “Alıcı” ve “Boşaltan” faaliyet konularına ilişkin yapılacak miktar hesaplamasında, ADR Bölüm 3.3, 3.4 ve 3.5 muafiyetleri kapsamında yapılan faaliyetler dikkate alınmaz. (3) İlgili mevzuatında aksine bir hüküm olmadıkça, “Boşaltan” yükümlülüğü alıcıya aittir. (4) İşletmeler, tehlikeli madde faaliyetlerinin gerçekleştirildiği merkez adreslerinin yanı sıra, aynı ticari unvan altında farklı adreslerde faaliyette bulunan ve tehlikeli madde ile iştigal eden şube, temsilcilik, bayi, fabrika, imalathane, şantiye, maden ocağı, depo, atölye ve benzeri birimlerinin her biri için ayrı ayrı TMFB almak zorundadır. (5) Faaliyete geçtiği tarih sonrasında bir takvim yılı dolmadan birinci fıkranın (b), (c) ve (ç) bentleri kapsamında yer alan faaliyet konularından herhangi birisi için yirmi ton ve üzerinde işlem yapmaya başlayan işletmenin, yapacağı faaliyet/faaliyetlere uygun TMFB alması zorunludur. (6) Sınıf 6.2 ile iştigal eden ancak; Ek-4’te yer almayan işletmeler, işlem yaptığı diğer tehlikeli maddelerle ilgili olarak birinci fıkranın (b), (c) ve (ç) bentleri kapsamında değerlendirilir. (7) 14/11/2021 tarihli ve 31659 sayılı Resmî Gazete’de yayımlanan Tehlikeli Yüklerin Denizyoluyla Taşınması ve Yükleme Emniyeti Hakkında Yönetmelik kapsamında Tehlikeli Yük Uygunluk Belgesi (TYUB) sahibi kıyı tesisleri TMFB almazlar. (8) Bu Yönetmelik uyarınca tehlikeli madde taşımacılığı zincirinde yer alan ancak TMFB alma zorunluluğu bulunmayan işletmeler de bu Yönetmeliğin dördüncü bölümünde yer alan yükümlülükleri yerine getirmek zorundadır. (9) Bu Yönetmelik kapsamında; TMFB’si olan ancak tehlikeli madde güvenlik danışmanlığı hizmeti alma zorunluluğu bulunmayan işletmeler, tehlikeli maddelerin taşınmasında yer alan çalışanlarına, sorumluluk vermeden önce ADR Bölüm 1.3 kapsamındaki eğitimleri aldırmak ve bu eğitimlere ilişkin kayıtları güncel olarak tutmaktan sorumludur. ADR Bölüm 1.3 kapsamında bu işletmelere verilecek eğitimlere ilişkin usul ve esaslar Bakanlıkça belirlenir. (10) “Gönderen” faaliyet konulu TMFB’sinin bulunduğu merkez veya temsilcilik adresi haricinde taşıma sözleşmesine bağlı olarak başka bir adresten tehlikeli madde gönderimi yapacak işletme, gönderim işleminin yapılacağı her bir adresi, merkez adresine düzenlenmiş “Gönderen” faaliyet konulu TMFB’sine işletmek zorundadır. (11) İşletmelerin, yaptıkları faaliyetlere ait faaliyet konularının eksiksiz bir şekilde ilgili TMFB’sinde yer alması zorunludur. (12) Bu Yönetmelik uyarınca, Bakanlıktan gerekli yetkileri almış olmak, tehlikeli madde taşımacılığı zincirinde yer alan işletmelerin, faaliyetlerine ve faaliyetleri kapsamındaki tehlikeli maddeye özgü olarak diğer Bakanlık veya kurumların ilgili mevzuatı uyarınca istenen diğer yetkileri/izinleri alma yükümlülüklerini ortadan kaldırmaz. Tehlikeli madde güvenlik danışmanlığı hizmeti alma zorunluluğu. MADDE 8- (1) 7 nci madde hükümlerine göre TMFB alan işletmelerden;. a) Sadece “Taşımacı” faaliyet konulu TMFB’ye sahip olup, taşıma yetki belgesine kayıtlı taşıtlarının toplam asgari kapasitesi elli tonun altında olan işletmeler,. b) Sadece “Alıcı” ve/veya “Tank konteyner/portatif tank işletmecisi” faaliyet konulu TMFB’ye sahip işletmeler,. c) (a) veya (b) bendi kapsamında olan ve bu bentlerde belirtilen faaliyet konularının kombinasyonuna sahip olan işletmeler,. haricinde kalan işletmeler; tehlikeli madde güvenlik danışmanlığı hizmeti almak zorundadır. (2) Birden fazla TMFB’ye sahip olup, tehlikeli madde faaliyetlerini fiilen yürüttüğü adreslerde tehlikeli madde güvenlik danışmanı hizmeti alan işletmelerin, faturalandırma işlemi yaptığı ve idari işlerini (büro, ofis, acente) yürüttüğü adreste, tehlikeli madde faaliyet tespit raporu ile belgelendirmesi şartıyla tehlikeli madde güvenlik danışmanlığı hizmeti alması zorunlu değildir. Bu fıkra hükmü 7 nci maddenin onuncu fıkrası kapsamında olan işletmeler için uygulanmaz. (3) 7 nci maddenin onuncu fıkrası çerçevesinde “Gönderen” faaliyetinde bulunulacak işletmeler, TMFB’sine işlettiği her beş adres için ayrıca, bir tane tehlikeli madde güvenlik danışmanı atamak zorundadır. (4) İlk defa TMFB alan ve tehlikeli madde güvenlik danışmanlığı hizmeti alma zorunluluğu olan işletmeler, TMFB’yi aldıkları tarihten itibaren otuz gün içerisinde tehlikeli madde güvenlik danışmanlığı hizmeti almak zorundadır. (5) TMFB’sinde kayıtlı faaliyet konu/konularını devreden işletmelerden, devrettiği faaliyet konu/konuları hakkında devir sözleşmesinin/sözleşmelerinin geçerliliği süresince söz konusu faaliyetlere ilişkin tehlikeli madde güvenlik danışmanlığı hizmeti alma zorunluluğu aranmaz. (6) Tehlikeli madde güvenlik danışmanlığı hizmeti alan işletmenin, e-Devlet sistemi üzerinden TMFB’sine yapmış olduğu TMGD atamasının; Bakanlık tarafından sonlandırılması durumunda otuz gün; TMGDK, TMGD veya işletme tarafından sonlandırılması durumunda ise on beş gün içerisinde işletme, yeniden TMGD ataması yapmak zorundadır. (7) Bu madde kapsamında, tehlikeli madde güvenlik danışmanlığı hizmeti alma zorunluluğu bulunan işletmeler, her bir TMFB için bir ayda 18 saatten az olmamak üzere tehlikeli madde güvenlik danışmanlığı hizmeti almak zorundadır. (8) Bakanlık; işletmelerin niteliğine, işlem hacmine, faaliyet konu/konularına veya risk faktörlerine bağlı olarak gerektiğinde tehlikeli madde güvenlik danışmanlığı hizmeti ile ilgili işletmelerin istihdam etmesi veya hizmet alması gereken TMGD sayısına ve hizmet süresine ilişkin düzenleme yapabilir. TMFB başvurusu için gerekli belgeler. MADDE 9- (1) Bu Yönetmelik kapsamı dâhilinde ilk defa TMFB alacak olan işletme, e-Devlet üzerinden veya aşağıda belirtilen;. a) Ek-1’de yer alan başvuru dilekçesi,. b) Ek-2’de yer alan başvuru formu,. c) İşletmenin, son altı ay içerisinde alınmış ticaret odası/sanayi odası faaliyet belgesinin, gerçek kişilerde ise bağlı olduğu esnaf ve sanatkârlar odasından alınan oda kayıt/faaliyet belgesinin aslı veya noter onaylı sureti,. ç) İşletmenin, Türkiye Ticaret Sicili Gazetesinde yayımlanmamış ve tescil edilmemiş şube, temsilcilik, bayi, fabrika, imalathane, irtibat bürosu, şantiye, maden ocağı veya atölye ve benzeri birimleri için kayıtlı olduğu sendikalardan, odalardan alınmış kayıt veya faaliyet belgesi, adreste faaliyet gösterdiğine ya da kullanım hakkına sahip olduğuna dair sözleşme veya belge, kamu kurum ve kuruluşlarından alınmış izin, ruhsat veya çalışanlar için düzenlenmiş Sosyal Güvenlik Kurumu bildirimi belgesi,. d) Taraflarca imzalanmış, bir örneği Ek-3’te yer alan tehlikeli madde faaliyet tespit raporu,. e) Elektronik tebligat sistemine üye olmaları,. bilgi ve belgeleri ile birlikte adresinin bulunduğu bölgede yer alan bölge müdürlüğüne başvuruda bulunur. (2) Gerçek kişinin imza beyanını gösteren belge veya kimlik belgesi, tüzel kişiliklerde temsile yetkili kişi/kişilerin temsile yetkili olduklarını gösteren ticaret sicil tasdiknamesi, kamu kurum ve kuruluşlarında ise imzaya yetkili kişinin imza tatbikinin olması zorunludur. Elektronik ortamda imza verilerine veya beyannamesine ulaşılabilen başvuru sahiplerinden imza beyannamesi istenmez. (3) İlk defa TMFB almak için başvuruda bulunan kamu kurum ve kuruluşlarının birinci fıkranın (a), (b) ve (d) bentlerinde yer alan belgelerle müracaat etmesi yeterlidir. (4) Kamu kurum ve kuruluşlarının sadece “Taşımacı” veya “Taşımacı-Boşaltan” faaliyet konulu ilk defa TMFB almak için yaptığı başvurularda birinci fıkranın (a) ve (b) bentlerinde yer alan belgeler ile birlikte tehlikeli madde taşımacılığında kullanılan taşıt ruhsatlarının birer sureti ile müracaat etmesi yeterlidir. Ancak kamu kurum ve kuruluşlarının hizmet alım ihalesi ile kiraladıkları taşıt/taşıtlar için sadece “Taşımacı” veya “Taşımacı-Boşaltan” faaliyet konulu TMFB almak için yaptığı başvurularda, bu fıkrada belirtilen belgeler ile birlikte tehlikeli madde taşımacılığında kullanılmak üzere hizmet alımı yolu ile kiralanan taşıtlara ait bilgilerin yer aldığı sözleşmenin de ibrazı zorunludur. (5) Taşıma yetki belgesine sahip gerçek veya tüzel kişiliklerin, sadece “Taşımacı” veya sadece “Taşımacı-Boşaltan” faaliyet konulu TMFB almak için ilk defa yapacakları başvurularda, birinci fıkranın (a), (b) ve (e) bentlerinde yer alan belgelerle müracaat etmesi yeterlidir. (6) Bu Yönetmelik kapsamında TMFB talebinde bulunan ve “adi ortaklık” adı altında kurulup faaliyette bulunan işletmeler, birinci fıkrada belirtilen ve her bir ortağa ait bilgi ve belgelere ilave olarak, adi ortaklığa ortak olan gerçek veya tüzel kişi yetkililerinin bu Yönetmelik kapsamındaki yükümlülük ve sorumlulukların müteselsil olarak ortaklar arasında paylaşıldığını beyan eden bir dilekçe vermek zorundadır. (7) Aslı veya noterden ıslak mühürlü ve imzalı olarak sunulan ve geçerliliği bulunan belgeler, talep edilmesi halinde “Aslı Görülmüştür” şerhi düşülerek ve bir örneği alınmak suretiyle iade edilebilir. (8) TMFB almak için e-Devlet üzerinden yapılacak başvurularda, gerçek veya tüzel kişilik yetkili/yetkililerince bu Yönetmelikte belirtilen başvuru şartlarının sağlandığına dair talep sahibinin beyanı esas alınır. (9) Elektronik ortamda sorgulanan belgelerin doğruluğu hakkında veya bu madde kapsamında sunulan belgelere ilişkin bir tereddüt oluşması halinde, İdare veya ilgili bölge müdürlüğü ek bilgi ve belge talebinde bulunabilir. (10) e-Devlet altyapısı tamamlanıncaya kadar TMFB alma ve yenileme başvuruları ilgili Bölge Müdürlüğüne yapılır. Tehlikeli madde faaliyet tespit raporu. MADDE 10- (1) İşletmeler için düzenlenen tehlikeli madde faaliyet tespit raporunda;. a) TMFB faaliyet konularının 7 nci madde kapsamında UN (Birleşmiş Milletler) numarasına, taşıma kategorilerine ve sınıflarına göre miktar bazında değerlendirilmesi,. b) İşletmenin, tehlikeli madde güvenlik danışmanlığı hizmeti alma zorunluluğunun 8 inci madde uyarınca değerlendirilmesi,. c) Tehlikeli maddelerin işletmeye hangi şekilde alındığı, boşaltıldığı, paketlendiği, yüklendiği, gönderildiği ve/veya taşındığının belirtilmesi,. ç) ADR Bölüm 3.3, 3.4 ve 3.5 kapsamında yapılan faaliyetlerin değerlendirilmesi,. gerekir. (2) Bir örneği Ek-3’te yer alan tehlikeli madde faaliyet tespit raporları, e-Devlet üzerinden de düzenlenebilir. (3) TMGDK bünyesinde istihdam edilen TMGD tarafından hazırlanan tehlikeli madde faaliyet tespit raporları, TMGDK yetkilisi ve işletme yetkilisince onaylanır. (4) İşletme bünyesinde istihdam edilen TMGD tarafından hazırlanan tehlikeli madde faaliyet tespit raporları, işletme yetkilisince onaylanır. (5) Bu maddeye göre düzenlenecek raporun hazırlanmasına esas teşkil edecek incelemelere ait bilgilerin yer aldığı ve formatı İdare tarafından belirlenecek evrakın, tehlikeli madde faaliyet tespit raporunun ekinde yer alması zorunludur. (6) Tehlikeli madde faaliyet tespit raporlarında Ek-3’te yer alan iştigal türünün belirtilmesi zorunludur. TMFB faaliyet konusu devir işlemleri. MADDE 11- (1) İşletmeler; “Alıcı”, “Taşımacı” ve “Gönderen” faaliyet konuları dışındaki diğer faaliyet konularını devredebilir. Devir işlemleri, taraflar arasında e-Devlet üzerinden yapılabileceği gibi Ek-5’te yer alan formata uygun olarak hazırlanmış devir sözleşmesinin aslının veya noter onaylı bir suretinin ilgili bölge müdürlüğüne ibrazı yolu ile de yapılabilir. (2) Faaliyet konusunu devralan ve devreden işletmelerin ilgili TMFB’lerinde, devre konu olan faaliyet konusunun yer alması zorunludur. (3) İşletme, devredilecek faaliyet konusuna ilişkin hizmet alacağı tüm işletmelerle faaliyet konusu devir sözleşmesi yapmak zorundadır. İşletmeler, ilgili TMFB’sinde devredeceği faaliyet konusu ile ilgili hizmet alacağı tüm taraflarla devir işlemini gerçekleştirmeden, devrettiği faaliyet konusu ile ilgili sorumluluğu ortadan kalkmaz. (4) Faaliyet konu/konularını devralacak işletme, işlem yapılan tehlikeli madde miktarına bakılmaksızın taraflar arasında yapılmış faaliyet konusu devir sözleşmesiyle birlikte 9 uncu maddenin birinci fıkrasının (a), (b), (d) ve (e) bendinde belirtilen evraklar ile ilgili bölge müdürlüğüne başvuruda bulunarak faaliyet konusunu devralacağı adreste TMFB almak zorundadır. (5) TMFB’sinde “Boşaltan” faaliyet konusu bulunan taşımacıların, “Boşaltan” faaliyet konusu ile ilgili olarak diğer işletmelere hizmet verebilmesi için ayrıca hizmet verilen işletmelerin adreslerinde “Boşaltan” faaliyet konulu TMFB almasına gerek yoktur. (6) TMFB’sinde kayıtlı faaliyet konu/konularını devreden işletmenin, devrettiği faaliyet konu/konuları ile ilgili yükümlülükler, devir sözleşmesinin geçerliliği süresince faaliyet konusunu devralan işletme tarafından yerine getirilir. Faaliyet konusu devir işleminde faaliyet konusunu devir alan işletmenin, tehlikeli madde güvenlik danışmanı hizmet şartını sağlamış olması zorunludur. Bu şartı sağlamayan işletmenin faaliyet konusu devir işlemi gerçekleştirilmez. (7) Faaliyet konusu devir sözleşmelerinin geçerlilik sürelerinin sona ermesi, taraflardan birinin söz konusu devir sözleşmesini feshetmesi, TMFB’lerin geçerliliklerini kaybetmesi halinde, devredilen faaliyet konu/konuları devreden işletmenin ilgili TMFB’sine herhangi bir bildirimde bulunulmaksızın yeniden eklenir. Faaliyet konu/konuları TMFB’sine eklenen işletme, tehlikeli madde güvenlik danışmanlığı hizmeti alma zorunluluğunu on beş gün içerisinde yerine getirmek zorundadır. (8) Merkez adresinde bulunan TMFB’sinde “Taşımacı” faaliyet konusu olması şartıyla aynı vergi numarası ile düzenlemiş TMFB’ler arasında yapılacak “Boşaltan” faaliyet konusu devirleri, tehlikeli madde faaliyet tespit raporunda belirtilmiş olması kaydıyla e-Devlet üzerinden ya da işletmenin talebi doğrultusunda, süresiz ve devir sözleşmesine bağlı olmaksızın ilgili Bölge Müdürlüğü tarafından gerçekleştirilir. (9) Faaliyet konusu devir sözleşmeleri asgari bir yıl için yapılır. (10) Devralınan faaliyet konusu üçüncü bir tarafa devredilemez. TMFB’nin yenilenmesi ve faaliyet konu değişikliği. MADDE 12- (1) TMFB yenilemelerinde;. a) TMFB sahibinin, TMFB’nin geçerlilik süresinin bitim tarihinin doksan gün öncesinden itibaren; Ek-1’de yer alan başvuru dilekçesi ve Ek-2’de yer alan başvuru formu ile birlikte 9 uncu maddede istenilen belgelerden değişikliğe uğrayan veya geçerliliğini kaybedenler için bu belgelerin yenileri ile ilgili bölge müdürlüğüne yazılı olarak müracaat etmek suretiyle TMFB’sinin geçerlilik süresinin bitim tarihinden önce TMFB’sini yeniletmesi esastır. b) (a) bendinde belirtilen doksan günlük süre içerisinde TMFB, yenileme ücretinin ödendiği tarih esas alınarak yenilenir. Yenileme ücretinin, TMFB’nin bitim tarihinden önce ve ödeme tarihindeki geçerli yenileme ücreti olarak ödenmesi şarttır. Bu bentte belirlenen doksan günlük süre içerisinde yenilenen TMFB için belge geçerlilik tarihine kadar kalan süre, yenilenen TMFB’nin geçerlilik süresine ilave edilir. c) (a) bendinde yer alan doksan günlük süre içerisinde müracaat edilmemesi veya müracaat edildiği halde eksik bilgi ve belge nedeniyle yenileme şartlarının yerine getirilmediği hallerde TMFB, doksan günün sonunda geçersiz hale gelir. ç) (c) bendi kapsamında geçerliliğini kaybeden TMFB için geçerlilik süresinin sona erdiği tarihi takip eden doksan günlük süre içerisinde yapılacak yenileme başvurularında ise TMFB, ödeme tarihinde geçerli olan yenileme ücretinin ödenmesi kaydıyla yenileme ücretinin ödendiği tarih esas alınarak yenilenir. Bu doksan günlük süre yenileme hakkı olup, bu süre içerisinde işletmenin geçerli bir TMFB’sinin olduğu anlamına gelmez. d) (ç) bendinde yer alan süre içerisinde müracaat edilmemesi veya müracaat edildiği halde yenileme şartlarının yerine getirilmediği hallerde yenileme hakkı kaybedilir. e) TMFB yenileme başvurusunda bulunan işletmenin, faaliyet konularında ve iştigal edilen tehlikeli maddelerin sınıflarında bir değişiklik olmaması halinde en son düzenlenen tehlikeli madde faaliyet tespit raporu geçerli olup, yeni bir rapor düzenlenmesi gerekmez. Ancak faaliyet konu/konularını devrederek sadece “Alıcı” olarak faaliyet gösteren işletmelerin yapacakları başvurularda, TMFB yenileme sürecinde hazırlanmış olan tehlikeli madde faaliyet tespit raporunun ibrazı zorunludur. (2) TMFB yenileme işlemleri, TMFB sahibi işletmenin yetkilisi tarafından birinci fıkrada belirtilen süreler içerisinde, en son adres bilgileri ile en son düzenlenen tehlikeli madde faaliyet tespit raporu çerçevesinde, e-Devlet üzerinden yapılabilir. (3) İşletmelerin TMFB faaliyet konusu değişikliği işlemleri, tehlikeli madde faaliyet tespit raporu düzenlenerek e-Devlet üzerinden ya da ilgili bölge müdürlüğüne başvurmak sureti ile yapılabilir. e-Devletten yapılan bu işlem çerçevesinde ilgili bölge müdürlüğüne ayrıca başvuruda bulunulmasına gerek yoktur. (4) İşletmenin, sadece “Taşımacı” faaliyet konulu TMFB’sine “Boşaltan” faaliyet konusunu ekletmek istemesi veya sadece “Taşımacı-Boşaltan” faaliyet konulu TMFB’sinden “Boşaltan” faaliyet konusunu kaldırmak istemesi halinde tehlikeli madde faaliyet tespit raporu aranmaz. TMFB’nin düzenlenmesi ve süresi. MADDE 13- (1) TMFB almak veya yenilemek isteyen işletmelerin, adreslerinin bulunduğu bölgede yer alan bölge müdürlüklerine yaptıkları müracaatlarda, TMFB başvurularına ilişkin incelemeler en geç on beş gün içinde tamamlanır. İncelemeyi müteakip olumlu bulunan başvuruların sonuçlandırılabilmesi için ücretin, ilgili bankaya ödeme numarası ile birlikte bildirilen süre içerisinde ödenmesi zorunludur. (2) Başvuruya ait bilgi ve belgelerde eksiklikler olması veya ücretin ödeme numarası ile birlikte bildirilen süre içerisinde ödenmemesi halinde işletmenin başvurusu reddedilir. (3) Sadece “Taşımacı” veya sadece “Taşımacı-Boşaltan” faaliyet konulu TMFB, taşıma yetki belgesinin kayıtlı olduğu adrese göre düzenlenir. Hali hazırda TMFB sahibi olan işletmede ise “Taşımacı” faaliyet konusu, taşıma yetki belgesinin kayıtlı olduğu adrese düzenlenmiş TMFB’ye eklenir. (4) Sadece “Taşımacı” veya sadece “Taşımacı-Boşaltan” faaliyet konulu TMFB talep eden kamu kurum ve kuruluşların TMFB’leri, taşıt ruhsatlarının ilgili olduğu adrese düzenlenir. (5) TMFB sahibi işletme, TMFB alma ve yenileme aşamasında sunduğu veya e-Devlet üzerinden beyan ettiği bilgi ve belgelerde daha sonra meydana gelecek değişiklikleri, (adres, nevi, unvan) değişiklik tarihinden itibaren doksan gün içerisinde ilgili bölge müdürlüğüne bildirmekle yükümlüdür. Ancak işletmenin adres bilgilerinde yapılan numarataj çalışmaları ile unvan ve adres bilgilerinde yapılan düzeltme işlemlerinde bildirim süresi aranmaksızın talepler karşılanır. Kamu kurum ve kuruluşlarına ilişkin ilgili mevzuat kapsamında yapılan değişiklikler süre şartına bağlı olmaksızın karşılanır. (6) İlk başvuru ve yenileme müracaatları neticesinde beş yıl süre ile sınırlı elektronik belge olarak düzenlenen TMFB, işletme yetkilisinin e-Devletten erişimine sunulur. TMFB ücreti. MADDE 14- (1) TMFB’nin ücreti 1.551 (binbeşyüzellibir) Türk Lirası’dır. (2) TMFB yenilenmelerinde güncel TMFB ücretinin %15’i alınır. Unvan, nevi, adres ve bağlı olduğu vergi dairesi ve vergi kimlik numarası (gerçek kişilerde T.C. kimlik numarası) değişikliklerinden dolayı güncellenen TMFB’lerden ücret alınmaz. (3) 7 nci maddenin onuncu fıkrası kapsamında TMFB’sine eklenecek her adres için güncel TMFB ücretinin %15’i alınır. (4) TMFB faaliyet konusu değişikliği işlemlerinden ücret alınmaz. (5) Bu maddede belirtilen ücret her yıl, bir önceki yıla ilişkin olarak 213 sayılı Kanunun mükerrer 298 inci maddesi hükümleri uyarınca tespit ve ilan edilen yeniden değerleme oranında, takvim yılı başından geçerli olmak üzere artırılmak suretiyle uygulanır. (6) TMFB’ler için ödenmiş olan ücretler, Bakanlığın kendi eylem ve işlemlerinden doğan zararlar hariç olmak üzere iade edilmez ve geri ödenmez. TMFB’de genel yasaklar, devir, bölünme ve birleşme işlemleri. MADDE 15- (1) TMFB, adına düzenlenen işletme dışındakiler tarafından kullanılamaz, satılamaz ve devredilemez. (2) Aşağıdaki haller TMFB devri olarak kabul edilmez. Buna göre;. a) Gerçek kişilerde, TMFB sahibinin talebi üzerine TMFB; babası, annesi, eşi, çocukları veya kardeşleri arasından biri adına düzenlenebilir. TMFB’nin, yeni sahibi adına düzenlenebilmesi için 9 uncu maddede belirtilen belgeler ile başvurulması zorunludur. b) Gerçek kişilerde, TMFB sahibinin talebi üzerine gerçek kişi adına düzenlenmiş olan TMFB, TMFB sahibi gerçek kişinin ticaret siciline tescil edilmiş bir tüzel kişilik içinde asgari % 25 hisseye sahip olması kaydıyla söz konusu tüzel kişilik adına düzenlenebilir. TMFB’nin, yeni sahibi adına düzenlenebilmesi için 9 uncu maddede belirtilen belgeler ile başvurulması zorunludur. c) Bu Yönetmeliğe göre düzenlenen geçerli TMFB sahibi olan gerçek kişinin ölümü halinde ölen gerçek kişinin kanuni mirasçılarının, ölüm tarihinden itibaren doksan gün içerisinde ilgili bölge müdürlüğüne yazılı olarak başvurmaları kaydıyla; feragatname verilen kanuni mirasçılardan biri adına TMFB yeniden düzenlenir. TMFB’nin, yeni sahibi adına düzenlenebilmesi için 9 uncu maddede belirtilen belgeler ile başvurulması zorunludur. (3) Tüzel kişiliklerin, bölünmeleri ve birleşmeleri halinde aşağıdaki kurallar uygulanır:. a) TMFB’si olan bir tüzel kişiliğin 13/1/2011 tarihli ve 6102 sayılı Türk Ticaret Kanununa uygun olarak bölünmesi halinde; tüzel kişilik adına düzenlenen TMFB, yeni ortaya çıkan tüzel kişiliklerden sadece biri adına düzenlenebilir. Bunun için bölünme sonucunda ortaya çıkan tüzel kişiliklerin, TMFB’nin düzenleneceği tüzel kişilik lehine noter onaylı muvafakatname vermeleri şarttır. Bu durumdaki tüzel kişiliklerin, birden fazla TMFB’si olması halinde, her bir TMFB için yukarıda belirtilen hüküm ayrı ayrı uygulanır. TMFB’nin, yeni oluşan tüzel kişilik adına düzenlenebilmesi için 9 uncu maddede belirtilen belgeler ile başvurulması zorunludur. b) TMFB’li veya TMFB’siz bir tüzel kişiliğin, 6102 sayılı Kanuna uygun olarak aktif ve pasifiyle bir başka tüzel kişiyle birleşmesi halinde; bu birleşmeye göre birleşilen tüzel kişilik adına TMFB yeniden düzenlenir. TMFB’nin, yeni oluşan tüzel kişilik adına düzenlenebilmesi için 9 uncu maddede belirtilen belgeler ile başvurulması zorunludur. c) TMFB’li bir tüzel kişiliğin 6102 sayılı Kanuna uygun olarak tür değiştirmesi halinde; TMFB’si/TMFB’leri, yeni ortaya çıkan tüzel kişilik adına düzenlenir. (4) Bu madde kapsamında düzenlenecek TMFB’ler için ücret alınmaz. TMFB iptal ve geçici faaliyet durdurma işlemleri. MADDE 16- (1) Bu Yönetmeliğin yürürlüğe girdiği tarih itibarıyla TMFB alma zorunluluğunun ortadan kalktığını değerlendiren ya da TMFB alma zorunluluğu herhangi bir sebeple ortadan kalkan ve bu madde kapsamında ilgili TMFB’sini iptal ettirmeyen işletme, bu Yönetmelik hükümlerinin yerine getirilmesinden sorumludur. (2) İşletmeler, bağlı olduğu vergi dairesinde veya kayıtlı olduğu ticaret/sanayi odasından yapacağı “terkin” işlemine ait bilgi ve belgeler veya işletmesini başka bir işletmeye devrettiğine dair noter onaylı işletme devir/satış/bağışlama ve benzeri sözleşmesi ya da TMFB alma sürecinde sunmuş olduğu ve geçerliliğini kaybeden belgeler (ruhsat/lisans/izin ve benzeri) ile başvurması halinde işletmenin TMFB’si, ilgili bölge müdürlüğünce iptal edilir. (3) İşletmelerin TMFB adreslerine yapılan denetimlerde; devredildiği, faaliyetinin son bulduğu veya kapandığı yerinde tespit edilen işletmeye ait TMFB, ilgili bölge müdürlüğünce resen iptal edilir. (4) Yapılan inceleme ve denetimler neticesinde işletmenin, belgelendirmeye esas e-Devlet başvurusunda veya ilgili bölge müdürlüğüne yapılan başvurularda ibraz edilen bilgi ve belgeler hakkında usulsüzlük olduğu tespit edilmesi halinde TMFB’si, ilgili bölge müdürlüğünce resen iptal edilir. (5) Sadece “Taşımacı” veya “Taşımacı-Boşaltan” faaliyet konulu TMFB, işletmenin talebi halinde ilgili bölge müdürlüğünce iptal edilir. (6) TMGDK’den alacağı tehlikeli madde faaliyet tespit raporu ile bu Yönetmelik kapsamı dışında kaldığını belgelendiren işletmenin TMFB’si, ilgili bölge müdürlüğünce iptal edilir. (7) Gerçek kişinin ölümü nedeniyle 15 inci maddenin ikinci fıkrasının (c) bendinde belirlenen süre içerisinde müracaatta bulunmadığı tespit edilen işletmenin TMFB’si, ilgili bölge müdürlüğünce iptal edilir. (8) Faaliyetlerine ara veren işletmenin ilgili bölge müdürlüğüne yapacağı müracaata istinaden yerinde yapılacak incelemeler neticesinde, denetim tarihi esas alınarak, TMFB geçerlilik süresi içerisinde bir defaya mahsus olmak üzere en fazla bir yıl süre ile TMFB’sinin faaliyeti geçici olarak durdurulur. Geçici faaliyet durdurma süresi, TMFB geçerlilik süresine eklenmez. Geçici faaliyet durdurma süresi sonunda faaliyetine devam etmeyen işletmenin TMFB’si, ilgili bölge müdürlüğünce iptal edilir. (9) Bu maddeye göre yapılan iptal işlemleri, iptal işlemi yapıldığı tarihte yürürlüğe girer. TMFB ve tehlikeli madde güvenlik danışmanlığı hizmetine ilişkin diğer hükümler. MADDE 17- (1) Bu Yönetmelik kapsamında bölge müdürlüklerince yapılacak tüm iş ve işlemler (belge düzenleme, belgelerin iptali, belgelerin devri ve benzeri), Bakanlıkça oluşturulan U-Net Otomasyon Sistemi üzerinden yapılır. (2) Bölge müdürlükleri, bu Yönetmelik kapsamında ibraz edilen bilgi ve belgeleri muhafaza etmekle yükümlüdürler. (3) Sosyal hayatı etkileyen salgın, olağanüstü hâl, kriz dönemleri ile afet ve acil durumlarda; Bakanlık, bu Yönetmelik kapsamında TMFB almanın şartlarına, kapsamına, taşıtlara düzenlenecek ADR/Taşıt Uygunluk Belgesi ile ilgili hususlara veya bu Yönetmelikte belirlenmiş sürelerin; azaltılmasına, artırılmasına veya durdurulmasına ve bu Yönetmeliğin dördüncü bölümünde yer alan yükümlülüklere ilişkin geçici düzenlemeler yapabilir. DÖRDÜNCÜ BÖLÜM. Taşımacılık Zincirinde Yer Alan Tarafların Yükümlülükleri. Gönderenin yükümlülükleri. MADDE 18- (1) Gönderen, taşınmak üzere sevk edilen tehlikeli maddeyi ADR hükümlerine uygun bir biçimde teslim etmek zorundadır. Gönderenin yükümlülükleri şunlardır:. a) Taşımanın, “Taşımacı” faaliyet konulu TMFB’ye sahip taşımacılarla yapılmasını sağlamak. b) ADR Bölüm 5.4.1’de belirtilen mahiyette taşıma evrakını eksiksiz hazırlamak ve taşımacıya vermek. c) Tehlikeli madde taşımalarının, taşınan madde ve nesnenin özelliğine uygun geçerli ADR/Taşıt Uygunluk Belgesine sahip bir taşıtla yapılmasını sağlamak. ç) Taşınan madde ve nesnenin özelliğine uygun sertifikalı ambalajları, periyodik test ve muayene tarihi geçmemiş taşınabilir basınçlı kapları ve yük taşıma birimlerini kullanmak. d) Taşımacılık faaliyetini gerçekleştiren taşıtlar ile ambalaj ve yük taşıma birimlerinde, ADR’deki tehlike ikaz etiket/levha ve işaretler ile turuncu renkli plakaların doğru, uygun özellikte ve ebatta olanlarının kullanılmasını sağlamak. e) Tehlikeli madde taşımacılığında; ADR’de belirtilen karışık ambalajlama, karışık yükleme ve yükleme sınırlamaları kurallarına uygun hareket etmek. f) Tehlikeli maddelerin ADR mevzuatına uygun şekilde sınıflandırılmış ve taşınmasına izin verilmiş olduğunu belirlemek. (2) Tehlikeli Yüklerin Denizyoluyla Taşınması ve Yükleme Emniyeti Hakkında Yönetmelik kapsamında tehlikeli yük uygunluk belgesine sahip kıyı tesisi işleticileri, tesis giriş ve çıkışında; ADR Bölüm 5.4.1’de belirtilen taşıma evrakının taşıtta bulunup bulunmadığı ile söz konusu taşıtlar ve yük taşıma birimlerinde, ADR’deki tehlike ikaz etiket/levha ve işaretleri ile turuncu renkli plakaların doğru, uygun özellik ve ebatta olanlarının kullanılıp kullanılmadığını kontrol etmek zorundadır. (3) Karayolu, demiryolu ve denizyoluyla Ülkemize gelen tehlikeli maddelerin ithalatını gerçekleştiren gerçek veya tüzel kişiler, bu tehlikeli maddelerin Ülke sınırlarına girişinden itibaren yapılacak taşımalarda, bu maddede belirtilen yükümlükleri yerine getirmek zorundadır. Paketleyenin yükümlülükleri. MADDE 19- (1) Paketleyenin yükümlülükleri şunlardır:. a) Tehlikeli maddenin özelliğine uygun sertifikalı ambalajları kullanmak. b) Periyodik test ve muayene tarihi geçmemiş taşınabilir basınçlı kapları kullanmak. c) ADR 4.1’deki paketleme talimatlarına uymak. ç) ADR’de belirtilen karışık ambalajlama hükümlerine uymak. d) Ambalajları taşıma için hazırladığında, işaretleme ve etiketlemelerinde ADR’de belirtilen zorunluluklara uymak. Yükleyenin yükümlülükleri. MADDE 20- (1) Yükleyenin yükümlülükleri şunlardır:. a) Hasarlı veya sızdırma riski taşıyan ambalaj ve yük taşıma birimleri ile boş temizlenmemiş ambalaj ve yük taşıma birimlerini hasar giderilene kadar yüklememek. b) Ambalajları yüklerken yükleme, elleçleme, birlikte karışık yükleme yasaklarına, besin ve gıda maddelerinin ya da hayvan yemlerinin ayırım kurallarına uymak. c) Tehlikeli maddeleri konteynere yükledikten sonra konteynerin üzerine ADR’deki tehlike ikaz etiket/levha ve işaretleri ile turuncu renkli plakaların doğru, uygun özellikte ve ebatta olanlarını kullanmak. ç) Taşıtlara yükleme yaptığı sırada taşıtların yakın çevresinde ateş yakılmasına, açık ışıklandırma yapılmasına ve sigara içilmesine izin vermemek, kıvılcım çıkarma özelliğine sahip cisimler bulundurmamak ve anti statik özelliğe sahip kıyafet ve ekipman ile çalışılmasını sağlamak. d) Taşıtlara ve yük taşıma birimlerine yüklenecek tehlikeli maddelerin ADR Bölüm 7.5’te belirtilen yükleme emniyet kurallarına göre yapılmasını sağlamak. Dolduranın yükümlülükleri. MADDE 21- (1) Dolduranın yükümlülükleri şunlardır:. a) Hacmi 1 m3’ten fazla sabit tank veya sökülebilir tank ile hacmi 3 m3’ten fazla olan portatif tank, tank-konteyner, çok elemanlı gaz konteyneri (MEGC) ve benzeri yük taşıma birimleri kullanılarak yapılan taşımalarda, geçerli ADR/Taşıt Uygunluk Belgesine sahip olan taşıtlara dolum yapmak. b) Tehlikeli madde taşımacılığında kullanılan; tank, tüplü gaz tankeri, çok elemanlı gaz konteynerleri (MEGC), portatif tanklar ve tank-konteyner ve benzeri yük taşıma birimlerinin, ara ve periyodik muayenelerinin yapıldığının tank plakasından kontrolünü yaparak taşınan maddenin özelliğine uygun tank koduna sahip olanlarına dolum yapmak. c) Tehlikeli madde taşımacılığı yapılan taşıtlar ile yük taşıma birimlerinin, ADR’deki tehlike ikaz etiket/levha ve işaretleri ile turuncu renkli plakaların doğru, uygun özellikte ve ebatta olanlara dolum yapmak. ç) Tankı doldururken bitişik bölmelerdeki tehlikeli maddeleri ilgilendiren zorunluluklara uygun hareket etmek. d) Doldurulan madde için izin verilen azami doldurma derecesini veya izin verilen azami litre başına içeriklerinin kütlesini göz önünde bulundurmak. e) Dolumu yaptıktan sonra tank kapaklarının ve/veya doldurma valflerinin sızdırmazlığını kontrol etmek. f) Doldurulan tehlikeli maddelerin tankın dış yüzeyine bulaşmadığını kontrol etmek. g) Taşıtlara dolum yapıldığı sırada, taşıtların yakın çevresinde ateş yakılmasına, açık ışıklandırma yapılmasına ve sigara içilmesine izin vermemek, kıvılcım çıkma özelliğine sahip cisimler bulundurmamak ve anti statik özelliğe sahip kıyafet ve ekipman ile çalışılmasını sağlamak. ğ) Taşıtlara ve konteynerlere tehlikeli maddeleri dökme halinde doldururken, ADR Bölüm 7.3’teki ilgili hükümlere uyulduğunu kontrol etmek. h) Tehlikeli maddelerin dolumunu, Bakanlıktan “Taşımacı” faaliyet konulu TMFB almış taşımacılara ait taşıtlara yapmak. Taşımacının yükümlülükleri. MADDE 22- (1) Taşımacının yükümlülükleri şunlardır:. a) Taşımayı, taşınan madde ve nesnenin özelliğine uygun geçerli ADR/Taşıt Uygunluk Belgesine sahip taşıtlarla yapmak ve bu belgeleri taşıt üzerinde bulundurmak. b) Hacmi 1 m3’ten fazla sabit tank veya sökülebilir tank ile hacmi 3 m3’ten fazla olan portatif tank, tank-konteyner, çok elemanlı gaz konteyneri (MEGC) ve benzeri yük taşıma birimleri kullanılarak yapılan taşımalarda, geçerli ADR/Taşıt Uygunluk Belgesine sahip olan taşıtları kullanmak. c) Tehlikeli madde taşımacılığında kullanılan; tank, tüplü gaz tankeri, çok elemanlı gaz konteynerleri (MEGC), portatif tanklar ve tank-konteyner ve benzeri yük taşıma birimlerinin, ara ve periyodik muayenelerinin yapıldığının tank plakasından kontrolünü yaparak uygun olanları ile taşıma yapmak. ç) Tehlikeli madde taşımacılığı yapılan taşıtlar ile yük taşıma birimlerinde, ADR’deki tehlike ikaz etiket/levha ve işaretleri ile turuncu renkli plakaların doğru, uygun özellikte ve ebatta olanlarını kullanmak. d) Taşıtlarda, tanklarda ve yüklerde görsel olarak belirgin sızıntı, çatlak ya da hasar olup olmadığını kontrol etmek. e) Taşıtlarda, ADR Bölüm 8.1.5’te belirtildiği şekilde genel ve kişisel koruyucu teçhizatın bulundurulmasını sağlamak. f) Taşıtlarda, ADR Bölüm 8.1.4’te belirtilen asgari sayı ve kapasitede yangınla mücadele teçhizatının bulundurulmasını sağlamak ve ilgili mevzuatına göre bu teçhizatın bakım ve testlerini yaptırmak. g) ADR Bölüm 5.4.3’te belirtildiği şekilde, taşımacı tarafından hazırlanan yazılı talimatın sürücü tarafından okunmasını, anlamasını, uygulayabilmesini ve taşıtta bulundurulmasını sağlamak. ğ) Tehlikeli madde taşımacılığında; birlikte ambalajlama, yükleme, karışık yükleme ve yükleme sınırlamaları kurallarına uygun hareket etmek. h) Taşıtı, taşınan tehlikeli maddenin sınıfı ve/veya taşıma şekline uygun SRC5 Eğitim Sertifikasına sahip sürücülere kullandırmak. ı) Bu Yönetmelikte belirtilen şartlardan herhangi birinin ihlal edilmiş olduğunu tespit ederse söz konusu ihlal giderilinceye kadar taşımayı başlatmamak. i) Taşıma sırasında, taşımanın güvenliğini tehlikeye sokacak bir ihlal oluşursa trafik güvenliği, gönderilen maddenin güvenliği ve kamu güvenliği bakımından söz konusu ihlal ortadan kaldırılıncaya kadar taşımayı derhal durdurmak ve taşımayı gerekli şartlar yerine getirildiği takdirde devam ettirmek. j) Taşıtlara yükleme ve boşaltma yapıldığı sırada taşıtların yakın çevresinde ateş yakılmasına, açık ışıklandırma yapılmasına ve sigara içilmesine izin vermemek, kıvılcım çıkma özelliğine sahip cisimler bulundurmamak ve anti statik özelliğe sahip kıyafet ve ekipman ile çalışılmasını sağlamak. k) Boş temizlenmemiş; tanker, tank-konteyner, portatif tank, çok elemanlı gaz konteyneri (MEGC) ve benzeri taşıma birimlerine, ADR Bölüm 5.4.1.1.6’ya göre taşıma evrakı düzenlemek. l) Yüklemenin, ADR Bölüm 7.5’te belirtilen yükleme emniyet kurallarına göre yapılmasını sağlamak. m) Taşıma işlemine başlamadan önce gönderen tarafından ADR Bölüm 5.4.1’e göre hazırlanacak taşıma evrakının bir suretinin taşıtta bulundurulmasını sağlamak. Taşıt sürücüsünün ve taşıtta bulunan diğer görevlilerin yükümlülükleri. MADDE 23- (1) Taşıt sürücüsü ve taşıtta bulunan diğer görevlilerin yükümlülükleri şunlardır:. a) Taşınan tehlikeli maddenin sınıfı ve/veya taşıma şekline uygun SRC5 Eğitim Sertifikasına sahip olmak (taşıt sürücüsü) ve denetim sırasında yetkili personele ibraz etmek. b) Taşıtta görevli her personel için resimli kimlik belgesi (nüfus cüzdanı, sürücü belgesi veya pasaport) bulundurmak. c) Tehlikeli madde içeren ambalajları açmamak, tanker ve patlayıcı madde taşımacılığı yaparken taşınabilir yanıcı aydınlatma aletleriyle ve yüzeyi metal alaşımlı olan aletlerle taşıta binmemek. ç) Taşıtlara yükleme, doldurma ve boşaltma yapıldığı sırada taşıtların yakın çevresinde ateş yakılmasına, açık ışıklandırma yapılmasına ve sigara içilmesine izin vermemek, kıvılcım çıkma özelliğine sahip cisimler bulundurmamak ve anti statik özelliğe sahip kıyafet ve ekipman ile çalışmak. d) Yükleme, doldurma ve boşaltma sırasında zorunlu hallerin dışında taşıtın motorunu kapalı tutmak. e) Tehlikeli madde yüklü taşıtı park halinde iken el frenini çekili vaziyette bulundurmak. f) Tehlikeli madde yüklü taşıt ve tanklar üzerinde bulundurulması zorunlu ADR’deki tehlike ikaz etiket/levha ve işaretleri ile turuncu renkli plakaların doğru, uygun özellikte ve ebatta olanlarının takılmasını ve usulüne uygun boşaltılarak temizlenmiş olan taşıtların üzerinden bu etiket/levha ve turuncu renkli plakaların çıkarılmasını sağlamak. g) Hasar görmüş ambalaj ve yük taşıma birimlerini taşımamak. ğ) Tehlikeli madde sızıntısı olması veya böyle bir ihtimalin bulunması durumunda taşıma yapmamak. h) Tehlikeli maddelere yönelik karayolunun kullanımıyla ilgili yasak ve sınırlamalara uymak. ı) Tehlikeli maddelerin taşınmasıyla ilgili ADR’deki özel gerekliliklere uymak. i) ADR Bölüm 5.4.3’e göre hazırlanmış yazılı talimatın taşıtta bulunduğunu kontrol etmek ve tehlike anında yazılı talimata göre hareket etmek. j) Taşınan tehlikeli maddenin özelliğine uygun ADR/Taşıt Uygunluk Belgesini taşıt üzerinde bulundurmak ve denetim sırasında yetkili personele ibraz etmek. k) Boşaltım alanında güvenlik önlemlerinin tam olarak alınmış olduğunu ve boşaltma işleminde kullanılan donanımın düzgün çalışıyor olduğunu kontrol etmek. l) ADR Bölüm 8.1.5’te belirtilmiş olan genel ve kişisel koruyucu teçhizatı taşıtta bulundurmak ve denetim sırasında yetkili personele göstermek. m) ADR Bölüm 8.1.4’te belirtilen asgari sayı ve kapasitede uygun yangın mücadele teçhizatını taşıtta bulundurmak ve denetim sırasında yetkili personele göstermek. n) ADR Bölüm 5.4.1’e göre hazırlanmış olan taşıma evrakının bir suretini taşıtta bulundurmak ve denetim sırasında yetkili personele ibraz etmek. Alıcının yükümlülükleri. MADDE 24- (1) Alıcının yükümlülükleri şunlardır:. a) Yükün teslim alınmasına engel bir durum olmadıkça yükün kabulünü ertelememek. b) Tehlikeli maddelerin konteyner ile taşındığı durumlarda, ADR hükümlerinin ihlal edildiğinin tespit edilmesi halinde, konteyneri ihlal giderildikten sonra teslim almak. c) Taşıtlardan boşaltma yapıldığı sırada taşıtların yakın çevresinde ateş yakılmasına, açık ışıklandırma yapılmasına ve sigara içilmesine izin vermemek, kıvılcım çıkma özelliğine sahip cisimler bulundurmamak ve bu özelliklere sahip giysiler ile çalışmaya müsaade etmemek. Boşaltanın yükümlülükleri. MADDE 25- (1) Boşaltanın yükümlülükleri şunlardır:. a) Boşaltma öncesinde; konteyner, tank, tanker, MEGC, MEMU, tüplü gaz tankeri ve benzeri yük taşıma biriminde bulunan yüklere ait bilgiler ile sevkiyat belgelerinde yer alan bilgileri karşılaştırarak doğru yükün boşaltılmasını sağlamak. b) Boşaltma öncesinde ve sırasında; pakette, tankta, taşıtta veya konteynerde boşaltma işlemini tehlikeye sokacak ölçüde bir tahribatın olup olmadığını kontrol etmek ve olumsuz bir durumun tespiti halinde, gerekli önlemler alınıncaya kadar boşaltma işlemini durdurmak. c) Taşıtın, tankın veya konteynerin boşaltılmasının hemen sonrasında; tankın, taşıtın veya konteynerin dışına bulaşan tehlikeli maddelerden arındırılmasını, vana ve kontrol/doldurma kapaklarının güvenli bir şekilde kapatılmasını sağlamak. ç) Ambalajlı veya dökme olarak tehlikeli madde taşımacılığında kullanılan taşıt veya konteynerin temizliği ve dezenfekte edilmesi işlemlerinin yapılmasını sağlamak. d) Tehlikeli maddelerin taşınmasını takiben konteynerin tamamen boşaltılmış ve temizlenmiş olması durumunda, ADR Bölüm 5.3 kapsamındaki tehlike ikaz levhalarını konteynerin üzerinden kaldırmak. e) Boşaltma işlemi devam ederken taşıtların yakın çevresinde ateş yakılmasına, açık ışıklandırma yapılmasına ve sigara içilmesine izin vermemek, kıvılcım çıkma özelliğine sahip cisimler bulundurmamak ve anti statik özelliğe sahip kıyafet ve ekipman ile çalışılmasını sağlamak. Tank-konteyner/portatif tank işletmecisinin yükümlülükleri. MADDE 26- (1) Tank-konteyner/portatif tank işletmecisinin yükümlülükleri şunlardır:. a) Tehlikeli madde taşımacılığında kullanılan tank-konteyner ve portatif tankların, ADR’ye ve ilgili mevzuatına göre üretilmiş ve geçerli ara, periyodik test ve muayenesi olanlarını kullanmak/kiralamak. b) Boşaltılmış portatif tank ya da tank-konteynerlerin tekrar kullanıma sunulmadan önce temizlenmesini ve varsa hasarlarının giderilmesini sağlamak. Ortak ve diğer yükümlülükler. MADDE 27- (1) Bu Yönetmelik kapsamında tehlikeli madde güvenlik danışmanlığı hizmeti alma zorunluluğu bulunan işletmeler ve hizmet aldıkları mevcut TMGDK’ler, aşağıdaki bentlerde belirtilen hususları yerine getirmekle müştereken, kendi bünyesinde TMGD istihdam eden işletmeler ise doğrudan yükümlü ve sorumludur:. a) ADR 1.8.5.3 uyarınca eksiksiz ve doğru hazırlanmış kaza raporlarının, kaza tarihinden itibaren otuz gün içerisinde e-Devlet üzerinden Bakanlığa bildirilmesi. b) Tehlikeli maddelerin taşınması ile ilgili süreçlerde çalışan personele işe girişlerinde ve her yılın ilk ayı içerisinde, tehlikeli maddelere ilişkin ADR Bölüm 1.3 kapsamındaki eğitimlerin verilmesi ve eğitim kayıtlarının tutulması. c) ADR 1.10.3.2’de belirtilen hususlar dâhilinde güvenlik planının hazırlanması. ç) ADR 1.8.3.3 uyarınca tehlikeli madde faaliyetlerine ilişkin yıllık faaliyet raporunu eksiksiz ve doğru olarak hazırlanması ve takip eden yılın ilk dört ayı içerisinde, e-Devlet üzerinden bildirilmesi. d) Tehlikeli madde faaliyet tespit raporunun ve gerekmesi halinde diğer konularda İdare tarafından istenilecek raporların eksiksiz ve doğru olarak hazırlanması. e) Tehlikeli maddenin sınıfına göre taşıtta bulunması gereken doküman ve emniyet teçhizatlarının bulundurulmasına yönelik talimatların oluşturulması. f) İşletmenin iştigal ettiği tehlikeli maddeler ve TMFB’sinde yer alan faaliyet konu/konuları ile ilgili bu Yönetmelik kapsamında belirlenmiş olan yükümlülüklerine ait iş ve işlemlere ilişkin yazılı prosedür, plan, talimat, süreç, kontrol formu ve benzeri dokümanların, İdare tarafından yayımlanan talimatlarda belirtilen hususlara cevap verebilecek şekilde oluşturulması. g) (e) ve (f) bentlerinde belirtilen hususlar kapsamında oluşturulacak dokümanlar ile TMGD’nin e-Devlet üzerinden bildirilen ziyaret raporlarını tarih ve saat belirterek kayıt altına alınması ve bu dokümanları kullanımda olduğu sürece saklaması. ğ) Tehlikeli madde faaliyet tespit raporunun hazırlanmasına esas teşkil eden ve tedariki yapılan tehlikeli maddelerle ilgili bilgi ve belgelerin kayıtlarını beş yıl süre ile tutulması ve istenmesi halinde İdareye ibraz edilmesi. (2) TMFB’si olan ancak tehlikeli madde güvenlik danışmanlığı hizmeti alma zorunluluğu bulunmayan işletmeler, birinci fıkranın (c) ve (ç) bentlerinde belirtilen hususların yerine getirilmesinden doğrudan sorumludur. (3) TMGDK ve işletme yetkilisi tarafından, e-Devlet vasıtasıyla tehlikeli madde güvenlik danışmanlığı hizmeti vermek için işletmenin ilgili TMFB’sine ataması yapılan TMGD’nin, işletmeye ayda en az bir defa çalışma ziyaretinde bulunması ve yapılan bu ziyarete ilişkin bilginin e-Devlet üzerinden on beş gün içerisinde taraflarca onaylanarak Bakanlığa bildirilmesi zorunludur. BEŞİNCİ BÖLÜM. Tehlikeli Maddelerin Taşınmasında Muafiyet ve. Özel İzin Verilecek Haller ile Özel Kurallar. Muafiyet ve özel izin verilecek haller. MADDE 28- (1) Bakanlık, tehlikeli madde özelliği ihtiva eden yeni ürünlerin, araştırma, geliştirme, kalite kontrolü, UN numarası alma ve ADR’nin ilgili bölümüne dâhil edilme sürecindeki taşımalarına, teknik gelişmelere bağlı olarak yurt içi taşımacılık faaliyetinde kullanılmak üzere yeni tasarlanan taşıma birimlerinin test etme aşamasındaki kullanımına, ADR kapsamında taşınması yasak olan maddelerin talep edilmesi halinde taşınmasına ADR ve bu Yönetmelik hükümleri ile ilgili muafiyet ve/veya özel izin verebilir. (2) Birinci fıkra kapsamında muafiyet veya özel izin verilebilmesi için başvuru sahibi, TMGDK veya işletme bünyesinde istihdam edilen TMGD tarafından hazırlanmış tehlikeli madde taşınması sırasında alınması gereken emniyet tedbirlerini içeren bir raporu ibraz etmek zorundadır. Hazırlanan raporda aynı zamanda oluşabilecek riskler de belirtilir ve muafiyet veya özel iznin neden gerekli olduğu gerekçelerle açıklanır. Bakanlık başvuru sahibinden daha kapsamlı rapor sunmasını isteyebilir. (3) Birinci fıkra kapsamında verilen muafiyet, en fazla beş yıl süre ile geçerlidir. Bu beş yıllık süre içinde muafiyet tanınan ürünlerin ADR’nin ilgili bölümlerine eklenmesi veya ilgili bölümlerinden çıkarılması gerekir. Ancak Bakanlık, bu sürenin uzatılmasını talep edenlere, söz konusu muafiyetin ADR’ye eklenmesinin veya ADR’den çıkarılmasının bu süre içerisinde sağlanamamasının haklı ve makul gerekçelerini gösteren belgelerin sunulmasına bağlı olarak en çok bir yıl ek süre verebilir. (4) Bakanlık, kamu menfaati veya kamu güvenliğinin söz konusu olduğu durumlarda, ilgili kamu kurum ve kuruluşlarının talebi üzerine ADR ve bu Yönetmelik hükümleri ile ilgili olarak muafiyet veya özel izin tanıyabilir. Özel kurallar. MADDE 29- (1) Tehlikeli maddeleri taşıyan taşıtların Türk Boğazları Bölgesindeki köprüleri ve tüp geçitleri kullanımı ve karayolları üzerindeki tünellerin tünel kategorilerinin ADR’ye uygun olarak belirlenmesi, işaretlenmesi ve bu tünellerden tehlikeli madde taşıyan taşıtların geçişleri ile ilgili usul ve esaslar; İdarenin ve ilgili valiliklerin görüşü alınmak kaydı ile Karayolları Genel Müdürlüğünce belirlenir. ALTINCI BÖLÜM. Denetim, Yaptırımlar ve Yaptırımların Uygulanmasına İlişkin Kurallar. Denetim yetkisi ve kullanımı. MADDE 30- (1) Bu Yönetmelik kapsamında yer alan faaliyetler Bakanlık denetimine tabi olup, Bakanlık denetim faaliyetlerini kendisinin yanı sıra, 655 sayılı Kanun Hükmünde Kararnamenin 28 inci maddesine göre yetkilendirilen kurum veya kuruluş personeli aracılığı ile de yapar veya yaptırır. (2) Yetkilendirilen kurum ve kuruluşlar, 655 sayılı Kanun Hükmünde Kararname kapsamında bu Yönetmeliğin kendilerine yüklediği görev ve yetkileri yerine getirir ve kullanırlar. (3) Bakanlıkça yapılacak tehlikeli madde denetim faaliyetleri yetkilendirilmiş Bakanlık personeli tarafından yerine getirilir. (4) Tehlikeli madde ile iştigal eden işletmelerin işletme denetimleri, sadece Bakanlık tarafından yapılır. (5) Bakanlık, Emniyet Genel Müdürlüğü ve Jandarma Genel Komutanlığının ilgili personeli, bu Yönetmelik kapsamında yol kenarı denetiminde görevli ve yetkilidirler. (6) Denetimle ilgili diğer mevzuat hükümleri saklıdır. Denetimle görevli ve yetkili kurum ve kuruluşlara ilişkin hususlar. MADDE 31- (1) Denetim yapmakla görevlendirilenler; 655 sayılı Kanun Hükmünde Kararnamenin 28 inci maddesi kapsamında, bu Yönetmelik esaslarına göre yaptıkları denetimler sırasında tespit ettikleri ihlaller için tutanak düzenlemekle yükümlüdürler. (2) Bakanlık ve yetkili diğer kurum ve kuruluşlar, denetim faaliyetleri sırasında iş birliği içerisinde ve koordineli olarak görev yapar. (3) Denetimle görevlendirilecek personelin, en az lise veya dengi okul mezunu olması ve ADR ve ilgili mevzuat kapsamında 40 saat teorik, 8 saat uygulamalı eğitim aldıktan sonra yapılacak sınavda başarılı olması gerekir. Söz konusu personel ayrıca ADR ve mevzuat güncellemeleri hakkında eğitim alır. (4) Emniyet Genel Müdürlüğü ve Jandarma Genel Komutanlığı tehlikeli madde yol kenarı denetimi yapacak personeline, üçüncü fıkra kapsamında eğitim vermekle yükümlüdür. (5) Bakanlık, elektronik denetim ve diğer denetimlerde uygulanacak usul ve esasları ayrıca düzenler. Yol kenarı ve işletme denetimi. MADDE 32- (1) Bakanlık, görev ve yetkileri kapsamında seyyar denetim veya sabit denetim istasyonlarında tehlikeli madde taşıyan taşıtların ve işletmelerin denetimini yapar. Tehlikeli madde taşıyan taşıtların denetimleri ayrıca, 30 uncu maddede belirtilen kurumlardan karayolunda denetim yapma yetkisi bulunan kamu kurum ve kuruluşlarına mensup personel tarafından da yapılır. (2) Taşıtların yol kenarı denetimlerinde, taşıma evrakında yer alan gönderen ve alıcı bilgileri hakkında tereddüte düşülmesi halinde gönderen ve alıcı bilgileri, sevk irsaliyesi/e-irsaliye/taşıma irsaliyesi ve benzeri belgeler üzerinden kontrol edilir. (3) Taşıtların yol kenarı denetimlerinde, taşınan maddenin içeriği hakkında şüpheye düşülmesi halinde, gönderen/taşımacı 13/12/2014 tarihli ve 29204 sayılı Resmî Gazete’de yayımlanan Zararlı Maddeler ve Karışımlara İlişkin Güvenlik Bilgi Formları Hakkında Yönetmeliğe veya 23/6/2017 tarihli ve 30105 mükerrer sayılı Resmî Gazete’de yayımlanan Kimyasalların Kaydı, Değerlendirilmesi, İzni ve Kısıtlanması Hakkında Yönetmeliğe uygun olarak hazırlanan Güvenlik Bilgi Formunu matbu veya dijital olarak denetim personeline ibraz etmek zorundadır. (4) TMFB alma zorunluluğu ile ilgili olarak; alıcı, boşaltan, gönderen, paketleyen yükleyen, dolduran ve tank-konteyner/portatif tank işletmecisi faaliyet konularına yönelik denetimler işletme denetimi; 7 nci maddenin onuncu fıkrası kapsamındaki gönderen ile taşımacı faaliyet konularına yönelik denetimler ise işletme veya yol kenarı denetimi kapsamında yapılır. (5) Bu Yönetmelik kapsamında, tehlikeli madde güvenlik danışmanlığı hizmeti alma zorunluluğuna ilişkin denetimler işletme denetimi veya elektronik denetim yoluyla yapılır. (6) Bu Yönetmelik kapsamında alıcı, boşaltan ve tank-konteyner/portatif tank işletmecisi olarak faaliyet gösteren işletmelerin yükümlülüklerine yönelik hususlar işletme denetimi; taşımacı, gönderen, dolduran, paketleyen ve yükleyen olarak faaliyet gösteren işletmelerin yükümlülüklerine yönelik hususlar ise işletme veya yol kenarı denetimi kapsamında yapılır. (7) Taşıtların yol kenarı denetimlerinde; gönderen, dolduran, yükleyen veya paketleyen olarak bir takvim yılı içerisinde bu Yönetmeliğin dördüncü bölümünde yer alan yükümlülükleriyle ilgili madde hükümlerini beşten fazla ihlal ettiği tespit edilen işletmeye, ayrıca yerinde denetim yapılır. (8) İşletme denetimlerinde, işletme; alımı veya paketlenmesi ya da gönderimi yapılan tehlikeli maddelerle ilgili istenilen bilgi ve belgeleri denetim yapmakla görevli/yetkili olanlara, ibraz etmekle yükümlüdür. (9) TMFB faaliyet konusu devir işlemleri ile ilgili denetimler, işletme veya yol kenarı denetimi kapsamında yapılır. Tutanakları düzenlemeye görevli ve yetkili kılınanlar. MADDE 33- (1) İdari para cezası karar tutanağı düzenlemeye yetkili ve görevli personel aşağıda belirtilmiştir:. a) Yetkilendirilmiş Bakanlık personeli. b) Trafik polisi. c) Trafik polisinin görev alanı dışında kalan yerlerde rütbeli jandarma personeli. Tutanakların düzenlenmesi. MADDE 34- (1) 655 sayılı Kanun Hükmünde Kararnamenin 28 inci maddesi gereğince bu Yönetmelikte yapılan düzenlemelere uymayanlar hakkında, 33 üncü maddede belirtilen personel tarafından idari para cezaları için idari para cezası karar tutanağı düzenlenir. (2) Bu maddeye göre düzenlenecek tutanaklar, elektronik olarak da düzenlenebilir. Elektronik olarak düzenlenecek tutanaklara ilişkin hususlar Bakanlıkça belirlenir. (3) İdari para cezalarına ilişkin diğer hususlarda, Hazine ve Maliye Bakanlığının ilgili mevzuat hükümleri esas alınır. Tutanak ve tutanak düzenleyenler ile bağlı oldukları kurum ve kuruluşların yükümlülükleri. MADDE 35- (1) Tutanakların; şekli, içeriği, düzenlenmesi, teslimi, takibi, basımı, dağıtımı, arşivlenmesi, imhası, elektronik sisteme aktarılması ve iptali ile tutanağı düzenleyenler ve bağlı oldukları kurum kuruluşların yükümlülüklerine ilişkin hususlarda 3/6/2021 tarihli ve 31500 sayılı Resmî Gazete’de yayımlanan Ulaştırma Hizmetleri Denetim Yönetmeliğinin ilgili hükümleri esas alınır. İdari para cezası. MADDE 36- (1) Bu Yönetmelik kapsamında, tehlikeli madde faaliyetinde bulunanlara yönelik yapılacak yol kenarı ve işletme denetimlerinde, aşağıda yer alan ihlallere 655 sayılı Kanun Hükmünde Kararnamenin 28 inci maddesine göre;. a) 5 inci maddenin birinci fıkrasına aykırı hareket eden taraflara onbin Türk Lirası,. b) 5 inci maddenin beşinci fıkrasına aykırı hareket eden taşımacıya dokuzyüzsekiz Türk Lirası,. c) 7 nci maddenin birinci fıkrasına aykırı hareket eden işletmeye dörtbin Türk Lirası,. ç) 7 nci maddenin dokuzuncu fıkrasına aykırı hareket eden işletmeye ikibin Türk Lirası,. d) 7 nci maddenin onuncu fıkrasına aykırı hareket eden işletmeye bin Türk Lirası,. e) 7 nci maddenin onbirinci fıkrasına aykırı hareket eden işletmeye binbeşyüz Türk Lirası,. f) 8 inci maddenin birinci fıkrasına aykırı hareket eden işletmeye dörtbin Türk Lirası,. g) 11 inci maddenin üçüncü fıkrasına aykırı hareket eden işletmeye bin Türk Lirası,. ğ) 13 üncü maddenin beşinci fıkrasına aykırı hareket eden işletmeye dörtyüz Türk Lirası,. h) 18 inci maddenin birinci fıkrasının (b) bendine aykırı hareket eden gönderene yediyüzkırkiki Türk Lirası; (a), (c), (ç), (d), (e) ve (f) bentlerine aykırı hareket eden gönderene her bir bent için bindörtyüzseksenbeş Türk Lirası,. ı) 18 inci maddenin ikinci fıkrasına aykırı hareket eden kıyı tesisi işletmecisine binsekizyüzondokuz Türk Lirası,. i) 18 inci maddenin üçüncü fıkrasında zikredilen ithalatçıya, 18 inci maddenin birinci fıkrasının (b) bendine aykırı hareket edilmesi halinde yediyüzkırkiki Türk Lirası; (a), (c), (ç), (d), (e) ve (f) bentlerine aykırı hareket edilmesi halinde bentlerin her biri için bindörtyüzseksenbeş Türk Lirası,. j) 19 uncu maddenin birinci fıkrasının (a) bendine aykırı hareket eden paketleyene binsekizyüzondokuz Türk Lirası; (b) bendine aykırı hareket eden paketleyene dokuzbinyüzyedi Türk lirası; (c) bendine aykırı hareket eden paketleyene üçbin Türk Lirası; (ç) ve (d) bentlerine aykırı hareket eden paketleyene her bir bent için dokuzyüzsekiz Türk Lirası,. k) 20 nci maddenin birinci fıkrasının (a), (b) ve (d) bentlerine aykırı hareket eden yükleyene her bir bent için binsekizyüzondokuz Türk Lirası; (c) ve (ç) bentlerine aykırı hareket eden yükleyene her bir bent için dokuzyüzsekiz Türk Lirası,. l) 21 inci maddenin birinci fıkrasının (a), (b), (c) ve (h) bentlerine aykırı hareket eden doldurana her bir bent için bindörtyüzseksenbeş Türk Lirası; (ç), (d), (e), (f), (g) ve (ğ) bentlerine aykırı hareket eden doldurana her bir bent için yediyüzkırkiki Türk Lirası,. m) 22 nci maddenin birinci fıkrasının (a), (b), (c), (ç), (i) ve (l) bentlerine aykırı hareket eden taşımacıya her bir bent için bindörtyüzseksenbeş Türk Lirası; (d), (g), (ğ), (ı), (j), (k) ve (m) bentlerine aykırı hareket eden taşımacıya her bir bent için yediyüzkırkiki Türk Lirası; (e) bendine aykırı hareket eden taşımacıya her bir teçhizat için yetmiş üç Türk Lirası; (f) bendine aykırı hareket eden taşımacıya ikiyüzdoksanaltı Türk Lirası; (h) bendine aykırı hareket eden taşımacıya binaltıyüzsekiz Türk Lirası,. n) 23 üncü maddenin birinci fıkrasının (a) bendine aykırı hareket eden sürücüye altıyüzotuzyedi Türk Lirası; (b), (c), (ç), (d), (e), (f), (g), (ğ), (h), (ı), (i), (j), (k), (l), (m) ve (n) bentlerine aykırı hareket eden sürücüye her bir bent için seksendokuz Türk Lirası,. o) 24 üncü maddenin birinci fıkrasının (a), (b) ve (c) bentlerine aykırı hareket eden alıcıya her bir bent için dokuzyüzsekiz Türk Lirası,. ö) 25 inci maddenin birinci fıkrasının (b), (c), (ç), (d) ve (e) bentlerine aykırı hareket eden boşaltana her bir bent için dokuzyüzsekiz Türk Lirası,. p) 26 ncı maddenin birinci fıkrasının (a) ve (b) bentlerine aykırı hareket eden tank-konteyner işletmecisine her bir bent için binsekizyüzondokuz Türk Lirası,. r) 27 nci maddenin birinci fıkrasının (a), (c), (ç), (e), (f), (g) ve (ğ) bentlerine aykırı hareket eden işletme ve TMGDK’ye her bir bent için bin Türk Lirası; (b) ve (d) bentlerine aykırı hareket eden işletme ve TMGDK’ye her bir bent için ikibin Türk Lirası,. s) 27 nci maddenin ikinci fıkrasına aykırı harekete eden işletmeye 27 nci maddenin birinci fıkrasının (c) veya (ç) bentlerinin her biri için bin Türk Lirası,. ş) 27 nci maddenin üçüncü fıkrasına aykırı hareket eden TMGDK’ye bin Türk Lirası,. t) 32 nci maddenin üçüncü fıkrasına aykırı hareket eden gönderene beşyüz Türk Lirası,. u) 32 nci maddenin üçüncü fıkrasına aykırı hareket eden taşımacıya ikiyüzelli Türk Lirası,. ü) 32 nci maddenin sekizinci fıkrasına aykırı hareket eden işletmeye üçbin Türk Lirası,. idari para cezası uygulanır. (2) Birinci fıkranın (c) bendine göre idari para cezası karar tutanağı düzenlenen işletmeye, bu idari para cezası karar tutanağının tebliğ edildiği tarih esas alınarak aykırılığın giderilmesi için otuz gün süre verilir. Bu süre sonunda yapılacak işlemlere ilişkin usul ve esaslar Bakanlıkça belirlenir. (3) Birinci fıkranın (f) bendine göre idari para cezası karar tutanağı düzenlenen işletmeye, bu idari para cezası karar tutanağının tebliğ edildiği tarih esas alınarak aykırılığın giderilmesi için otuz gün süre verilir. Bu süre sonunda yapılacak işlemlere ilişkin usul ve esaslar Bakanlıkça belirlenir. (4) 7 nci maddenin dördüncü veya beşinci fıkralarına aykırı hareket eden işletmeye bu maddenin birinci fıkrasının (c) bendinde belirtilen idari yaptırım uygulanır. (5) 8 inci maddenin ikinci, üçüncü, dördüncü, beşinci, altıncı ve sekizinci fıkralarına aykırı hareket eden işletmeye bu maddenin birinci fıkrasının (f) bendinde belirtilen idari yaptırım uygulanır. (6) Bu maddenin birinci fıkrasında belirtilen idari para cezaları, her yıl bir önceki yıla ilişkin olarak 213 sayılı Kanunun mükerrer 298 inci maddesi hükümleri uyarınca tespit ve ilan edilen yeniden değerleme oranında, takvim yılı başından geçerli olmak üzere artırılmak suretiyle uygulanır. Bu surette idari para cezasının hesabında bir Türk Lirasının küsuru dikkate alınmaz. (7) Bu maddeye göre verilen idari para cezaları, tebliğinden itibaren bir ay içinde ödenir. YEDİNCİ BÖLÜM. Çeşitli ve Son Hükümler. Yetkilendirme. MADDE 37- (1) Bakanlık, gerektiğinde teknik ve idari kapasite, teşkilat imkânları, hizmetin hızlı/etkin/yaygın olarak üretilmesi ilkelerini gözeterek, Bakanlığın bu Yönetmelik kapsamında yerine getirmekle yükümlü olduğu iş ve işlemlerin bir kısmını aşağıda belirtilen usul ve esaslar çerçevesinde yürütmek üzere kamu kurum/kuruluşlarını veya Türk Akreditasyon Kurumu (TÜRKAK) tarafından TS EN ISO/IEC 17020 standardına göre akredite edilen muayene kuruluşlarını yetkilendirebilir:. a) Yetkilendirme, düzenlenecek bir protokol/sözleşme ile yapılır. Bu protokol/sözleşmede yetkilendirmenin konusu, süresi ve mutabakata varılan hususlar açıkça belirtilir. b) Yetkilendirme, yetkilendirmenin konusu ve niteliği gözetilmek suretiyle en az bir yıl en fazla beş yıl süreyle yapılabilir. Yetkilendirme, süre bitimi sonunda yenilenebilir. c) Bakanlık, yetkilendirmenin konusuna, niteliğine ve özelliğine göre aynı konuda birden fazla kamu kurum/kuruluşu, üniversite veya muayene kuruluşunu yetkilendirebilir. ç) Yetkilendirme kapsamında üretilecek hizmetler için alınacak/ödenecek ücretler Bakanlık tarafından onaylanır. d) Yetkilendirilmiş olanlar ilgili mevzuata ve Bakanlık idari düzenlemelerine uymakla yükümlüdürler. Bakanlık, yetkilendirmenin kullanımı ile ilgili olarak gerektiğinde her türlü denetimi yapar. e) Yetkilendirilmiş olanların ilgili mevzuata ve Bakanlık idari düzenlemelerine uymaması halinde yapılmış olan yetkilendirme, Bakanlık tarafından iptal edilir. f) Yetkilendirme, Bakanlığın bu konudaki görev, sorumluluk ve yetkisini ortadan kaldırmaz. Uygulamadan sorumlu kurumlar ve sorumlu oldukları alanlar. MADDE 38- (1) ADR Anlaşmasına taraf olmadan önce diğer kurumlar tarafından tehlikeli madde taşımacılığı konularını ilgilendiren ancak ADR ve bu Yönetmelik ile uyumsuz olan mevzuat hükümleri, Bakanlığın görüşü alınarak ilgili kurum ve kuruluşlar tarafından ADR Anlaşmasına ve bu Yönetmelik hükümlerine uygun hale getirilir. Güncelleme. MADDE 39- (1) Başta ADR’de yapılan güncellemeler ile ilgili uluslararası anlaşmalar ve standartlardaki değişiklikler dikkate alınarak Bakanlıkça bu Yönetmelik hükümlerine ilişkin güncelleme çalışmaları yapılır. Bildirim. MADDE 40- (1) Bu Yönetmeliğe göre idari para cezalarına ilişkin bildirimler, 30/3/2005 tarihli ve 5326 sayılı Kabahatler Kanununun 26 ncı maddesinin dördüncü fıkrasına göre elektronik tebligat imkânı bulunması halinde buna göre yapılabilir, bu imkân bulunmaması halinde ise 11/2/1959 tarihli ve 7201 sayılı Tebligat Kanununa ve ilgili diğer mevzuata göre yapılır. (2) Bakanlık, tutanakların tebliğine ilişkin düzenleme yapabilir, ilgili kurumlarla protokol imzalayabilir ve imzalanan protokole göre işlem tesis edebilir. Diğer hükümler. MADDE 41- (1) Tehlikeli madde taşıyan bir karayolu taşıtının, taşıma zinciri içinde kalkış ve varış noktaları arasında denizyolu, iç suyolu veya demiryolunu kullanması halinde; taşımacı kısmen kullandığı diğer taşıma modlarının tehlikeli madde taşımacılığı mevzuatına uymak zorundadır. (2) ADR Bölüm 3.2 Tablo A’ya göre herhangi bir UN numarasına ataması yapılmamış tehlikeli maddelere ait UN numarası atama işlemleri, ilgili kapsamında akredite bir laboratuvar veya Bakanlık veya Bakanlık tarafından yetkilendirilen kuruluşlar tarafından, altyapı ile yeterlilikleri tehlikeli maddelerin uluslararası taşımacılığına ilişkin mevzuatın sınıflandırma bölümleri, Birleşmiş Milletler tarafından yayımlanan test ve kriterler el kitabı ve model düzenlemelere göre uygun bulunan ve belgelendirilen laboratuvarlar tarafından yapılabilir. Alt düzenleyici işlemler. MADDE 42- (1) Bu Yönetmelik hükümlerinin uygulanması amacıyla Bakanlıkça alt düzenleyici işlemler yapılabilir. Yürürlükten kaldırılan yönetmelik. MADDE 43- (1) 24/4/2019 tarihli ve 30754 sayılı Resmî Gazete’de yayımlanan Tehlikeli Maddelerin Karayoluyla Taşınması Hakkında Yönetmelik yürürlükten kaldırılmıştır. (2) Diğer mevzuatta, birinci fıkra ile yürürlükten kaldırılan Tehlikeli Maddelerin Karayoluyla Taşınması Hakkında Yönetmeliğe yapılan atıflar, bu Yönetmeliğe yapılmış sayılır. Bazı zorunluluklara ilişkin süre verilmesi. GEÇİCİ MADDE 1- (1) Bu Yönetmeliğin;. a) 6 ncı maddesinin sekizinci fıkrası hükümleri 1/7/2022 tarihine kadar,. b) 7 nci maddesinin dokuzuncu fıkrası ile 27 nci maddesinin ikinci fıkrası hükümleri 1/7/2023 tarihine kadar,. uygulanmaz. Geçiş hükümleri. GEÇİCİ MADDE 2- (1) Bu Yönetmeliğin yürürlüğe girdiği tarihten önce;. a) Ücretsiz olarak sadece “Alıcı” faaliyet konulu TMFB alan ve TMFB faaliyet konusu devir işlemleri çerçevesinde Bakanlıkça ilgili TMFB’sine “Boşaltan” faaliyet konusu eklenen işletme, TMFB’sinin ilk yenilenme işleminde, bu Yönetmelik kapsamında güncel TMFB ücretinin tamamını ödemek suretiyle ilgili TMFB’sini yenilemek zorundadır. b) TMFB alan ve TMGD muafiyeti bulunan işletmelerin; TMGD muafiyetleri, Bakanlık U-Net Otomasyon Sisteminde tanımlanan süreye kadar devam eder. Tünel kategorilerinin belirlenmesi ve işaretlenmesi. GEÇİCİ MADDE 3- (1) Karayolları Genel Müdürlüğünce, karayolları üzerindeki tünellere ilişkin tünel kategorilerinin ADR’ye uygun olarak belirlenmesi ve işaretlenmesi 31/12/2025 tarihine kadar tamamlanır. Yürürlük. MADDE 44- (1) Bu Yönetmelik yayımı tarihinde yürürlüğe girer. Yürütme. MADDE 45- (1) Bu Yönetmelik hükümlerini Ulaştırma ve Altyapı Bakanı yürütür. Ekleri için tıklayınız. "
"TEHLİKELİ MADDE GÜVENLİK DANIŞMANLIĞI. HİZMETLERİ HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, kamuya açık karayolu, denizyolu ve demiryoluyla yapılacak tehlikeli madde taşımacılığı faaliyetlerinin; insan sağlığına, diğer canlı varlıklara ve çevreye zarar vermeden güvenli, emniyetli ve düzenli bir şekilde yürütülmesi amacıyla bu faaliyetlerde yer alacak, tehlikeli madde güvenlik danışmanlarının ve tehlikeli madde güvenlik danışmanlığı kuruluşlarının çalışma usul ve esaslarını belirlemektir. Kapsam. MADDE 2- (1) Bu Yönetmelik, tehlikeli madde güvenlik danışmanlığı kuruluşlarını, bu kuruluşlarda ve işletmelerde istihdam edilecek tehlikeli madde güvenlik danışmanlarını ve tehlikeli madde güvenlik danışmanlığı hizmeti almak zorunda olan işletmeleri kapsar. Dayanak. MADDE 3- (1) Bu Yönetmelik, 30/11/2005 tarihli ve 5434 sayılı Tehlikeli Malların Karayolu ile Uluslararası Taşımacılığına İlişkin Avrupa Anlaşmasına Katılmamızın Uygun Bulunduğuna Dair Kanunla taraf olduğumuz Tehlikeli Malların Karayolu İle Uluslararası Taşımacılığına İlişkin Anlaşmaya (ADR), 21/3/1985 tarihli ve 3172 sayılı Uluslararası Demiryolu Taşımalarına İlişkin Sözleşmenin (COTIF) Onaylanmasının Uygun Bulunduğuna Dair Kanun ile onaylanan Uluslararası Demiryolu Taşımalarına İlişkin Sözleşmenin (COTIF) C ana eki olan Tehlikeli Eşyanın Demiryolu İle Uluslararası Taşımasına İlişkin Yönetmeliğe (RID), 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 477 nci ve 497 nci maddelerine ve 26/9/2011 tarihli ve 655 sayılı Ulaştırma ve Altyapı Alanına İlişkin Bazı Düzenlemeler Hakkında Kanun Hükmünde Kararnamenin 28 inci maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) ADR: Tehlikeli Malların Karayolu ile Uluslararası Taşımacılığına İlişkin Anlaşmayı,. b) Atama işlemi: TMGD’nin, e-Devlet sistemi üzerinden faaliyet belgesi ile ilişkilendirilmesi işlemini,. c) Bakanlık: Ulaştırma ve Altyapı Bakanlığını,. ç) Bölge müdürlüğü: Ulaştırma ve Altyapı Bakanlığı bölge müdürlüklerini,. d) Demiryolu Tehlikeli Madde Faaliyet Belgesi (TMFB-Dmr): 16/7/2015 tarihli ve 29418 sayılı Resmî Gazete’de yayımlanan Tehlikeli Maddelerin Demiryolu İle Taşınması Hakkında Yönetmelik kapsamında yer alan tehlikeli madde ile iştigal eden bazı işletmelerin, kayıt altına alınması ve bu işletmelerin sorumluluk ve yükümlülüklerini yerine getirip getirmediklerinin tespitinin yapılabilmesi amacıyla Bakanlıkça düzenlenen belgeyi,. e) Elektronik belge: Bu Yönetmelik kapsamında, e-Devlet sistemi üzerinden düzenlenen yetki belgesi ve şube yetki belgesini,. f) Elektronik denetim: U-Net Otomasyon Sistemi üzerinden elde edilen veriler çerçevesinde uzaktan yapılan denetimi,. g) Faaliyet belgesi: İşletmenin, ilgili mevzuat kapsamında iştigal ettiği faaliyet konularına göre almış olduğu (TMFB/TMFB-Dmr/TYUB) belgeyi,. ğ) IMDG kod: Deniz yoluyla taşınan tehlikeli yüklere ilişkin uluslararası kodu,. h) İdare: Ulaştırma Hizmetleri Düzenleme Genel Müdürlüğünü,. ı) İşletme: Kamu kurum ve kuruluşları da dâhil olmak üzere, ilgili mevzuat kapsamında faaliyet belgesine sahip gerçek kişileri, tüzel kişilikleri veya adi ortaklıkları,. i) Koordinatör TMGD: Geçerli bir TMGD sertifikasına ve en az bir yıl tecrübeye sahip olup, TMGDK tarafından merkezde tam süreli olarak istihdam edilen ve İdareye yazılı veya e-Devlet sistemi üzerinden bildirilen kişiyi,. j) RID: 1/6/1985 tarihli ve 18771 sayılı Resmî Gazete’de yayımlanan Uluslararası Demiryolu Taşımalarına İlişkin Sözleşmenin (COTIF) C ana eki olan Tehlikeli Eşyanın Demiryolu İle Uluslararası Taşımasına İlişkin Yönetmeliği,. k) SGK: Sosyal Güvenlik Kurumu Başkanlığını,. l) Şube: TMGDK’nin ticaret siciline tescil edilmiş merkezi işyeri adresi dışındaki faaliyetiyle ilgili ticaret siciline tescil edilmiş birimini,. m) Şube sorumlusu TMGD: Geçerli bir TMGD sertifikasına ve en az bir yıl tecrübeye sahip olup, TMGDK tarafından ilgili şubede tam süreli olarak istihdam edilen ve İdareye yazılı veya e-Devlet sistemi üzerinden bildirilen kişiyi,. n) Şube yetki belgesi: TMGDK’nin, bu Yönetmelik kapsamında faaliyette bulunmak istediği şube için şube adresi esas alınarak düzenlenen belgeyi,. o) Tehlikeli madde (tehlikeli yük): ADR/RID/IMDG Kod kapsamındaki maddeleri/yükleri,. ö) Tehlikeli Madde Faaliyet Belgesi (TMFB): 18/6/2022 tarihli ve 31870 sayılı Resmî Gazete’de yayımlanan Tehlikeli Maddelerin Karayoluyla Taşınması Hakkında Yönetmelik kapsamında yer alan tehlikeli madde ile iştigal eden bazı işletmelerin, kayıt altına alınması ve bu işletmelerin sorumluluk ve yükümlülüklerini yerine getirip getirmediklerinin tespitinin yapılabilmesi amacıyla Bakanlıkça düzenlenen belgeyi,. p) Tehlikeli Madde Güvenlik Danışmanı (TMGD): Bakanlık tarafından Tehlikeli Madde Güvenlik Danışmanı sertifikası düzenlenerek yetkilendirilen gerçek kişiyi,. r) Tehlikeli Madde Güvenlik Danışmanlığı Kuruluşu (TMGDK): TMGD hizmeti vermek üzere Bakanlık tarafından yetki belgesi düzenlenen kuruluşu,. s) Tehlikeli Yük Uygunluk Belgesi (TYUB): Paketli veya dökme halindeki tehlikeli yüklerin elleçlemesini yapan kıyı tesislerinin 14/11/2021 tarihli ve 31659 sayılı Resmî Gazete’de yayımlanan Tehlikeli Yüklerin Denizyoluyla Taşınması ve Yükleme Emniyeti Hakkında Yönetmelik kapsamında almak zorunda oldukları belgeyi,. ş) TMGD hizmeti (hizmet): TMGD’nin işletmelere vermiş olduğu danışmanlık hizmetini,. t) TMGD hizmet sözleşmesi (hizmet sözleşmesi): İşletmenin, her bir faaliyet belgesi çerçevesinde almak istediği TMGD hizmeti için ilgili taraf ile yapılan sözleşmeyi,. u) TMGD hizmet süresi (hizmet süresi): İşletmenin, her bir faaliyet belgesi çerçevesinde aylık olarak almak istediği TMGD hizmeti için hizmet sözleşmesinde saat olarak belirlenen süreyi,. ü) TMGD hizmet süresi toplamı: TMGD’nin bir ay içerisinde işletmelere vermiş olduğu TMGD hizmet sürelerinin toplamını,. v) TMGDK yetkilisi: TMGDK’nin temsile yetkili/yetkililerini veya bu yetkililer tarafından TMGDK adına bu Yönetmelik kapsamında kalan iş ve işlemleri yapmak üzere yetkili kılındığı İdareye yazılı olarak bildirilen koordinatör TMGD/şube sorumlusu TMGD’yi,. y) U-Net Otomasyon Sistemi: Bakanlığın yazılım sistemini,. z) Yetki belgesi: Bu Yönetmelik kapsamında faaliyette bulunacak tüzel kişilerin TMGDK olarak yetkilendirilmesi için merkez adresi esas alınarak düzenlenen belgeyi,. ifade eder. (2) Bu Yönetmelikte yer alan ancak birinci fıkrada tanımlanmayan ifadeler için ADR/RID/IMGD ve ulusal mevzuatta belirtilen tanımlar esas alınır. İKİNCİ BÖLÜM. Tehlikeli Madde Güvenlik Danışmanı İstihdamı, Hizmetin Verilmesinde Uyulacak. Usul ve Esaslar ile Faaliyet Belgesine Atama ve Atamaların. Sonlanması ve Diğer Hükümler. Tehlikeli madde güvenlik danışmanlarının istihdamı. MADDE 5- (1) TMGD hizmeti, TMGDK veya işletme bünyesinde 22/5/2003 tarihli ve 4857 sayılı İş Kanununa göre tam veya kısmi süreli olarak istihdam edilen ve 31/5/2006 tarihli ve 5510 sayılı Sosyal Sigortalar ve Genel Sağlık Sigortası Kanununun 4 üncü maddesinin birinci fıkrasının (a) bendi kapsamında, tehlikeli madde güvenlik danışmanı meslek kodu (2263.06) ile bildirimde bulunulan ve geçerli bir TMGD sertifikasına sahip kişiler tarafından verilir. (2) İşletme veya TMGDK bünyesinde istihdam edilecek TMGD’nin, e-Devlet sistemi üzerinden Bakanlığa bildirilmesi zorunludur. Bu işlem taraflar arasında yapılan iş sözleşmesinde belirtilen hususlara bağlı olarak e-Devlet sistemi üzerinden TMGD’nin talebi ve ilgili tarafın onayı ile gerçekleşir. Bu fıkra kapsamında yapılacak istihdama ilişkin bildirimlerde;. a) TMGD’nin istihdam şeklinin (Kısmi/tam süreli),. b) Kısmi süreli olarak istihdam edilenler için iş sözleşmesinde belirlenmiş olan bir aydaki toplam çalışma süresinin,. belirtilmesi zorunludur. (3) TMGDK olarak yetkilendirilen tüzel kişiliklerde; anonim şirketlerin yönetim kurulu üyesi olan ortakları, sermayesi paylara bölünmüş komandit şirketlerin komandite ortakları ile diğer şirket ortaklarından TMGD sertifikası olan ve TMGD hizmeti verecek olanlarda, birinci fıkrada belirtilen şart aranmaz. Bu fıkra kapsamında TMGD hizmeti vereceklerin önceden İdareye bildirilmesi zorunludur. (4) Kamu kurum ve kuruluşları kendi çalışanları arasından, uygun TMGD sertifikasına sahip olanları TMGD olarak görevlendirebilir. Bu TMGD’ler için birinci fıkrada belirtilen şart aranmaz. (5) Üçüncü ve dördüncü fıkralar kapsamında TMGD hizmeti verecek olan TMGD’lerin, istihdam şekli tam süreli istihdam kapsamında bildirilir. (6) İkinci fıkra kapsamında daha önceden istihdam şekli bildirilen TMGD’nin istihdam şekli ile ilgili yapılacak değişikliklerde, TMGD üzerinde mevcut olan atamalar sonlanır. (7) İkinci fıkra kapsamında yapılacak istihdam bildirim işlemini, e-Devlet sistemine giriş yapılan tarihten itibaren üç gün içerisinde ilgili tarafın onaylaması zorunludur. Onaylanmayan istihdam bildirim işlemi, üçüncü günün sonunda sistem üzerinden sonlandırılır. (8) Taraflar arasında yapılan iş sözleşmelerinin bir nüshasının sözleşme geçerlilik süresince taraflarca saklanması ve istenilmesi halinde İdareye ibrazı zorunludur. (9) e-Devlet sistemi üzerinden yapılacak iş ve işlemlerde TMGD’ye ait bilgilerin eksiksiz olarak bildirilmesi zorunludur. TMGD hizmetinin verilmesinde uyulacak usul ve esaslar. MADDE 6- (1) Bir TMGD’nin, her bir faaliyet belgesi ile ilgili vereceği TMGD hizmetinin süresi bir ayda on sekiz saatten az olamaz. (2) Bir TMGD’nin, bir ayda vereceği TMGD hizmetinin toplam süresi, 4857 sayılı Kanunda belirtilen çalışma sürelerini geçemez. (3) İşletme, her bir faaliyet belgesi için bünyesinde istihdam ettiği TMGD ile veya TMGDK ile TMGD hizmet sözleşmesi yapmak zorundadır. (4) Kısmi süreli olarak istihdam edilen bir TMGD’nin bir aydaki toplam hizmet süresi, iş sözleşmesinde belirtilen süreden fazla olamaz. (5) Bir TMGD’nin atanabileceği faaliyet belgesi sayısının belirlenmesinde, Bakanlığa bildirilen istihdam şekli ve TMGD hizmet sürelerinin toplamı esas alınır. Bu fıkra kapsamında;. a) İşletme bünyesinde tam süreli olarak istihdam edilen bir TMGD, istihdam edildiği işletmenin aynı vergi numarası altında düzenlenmiş en fazla on faaliyet belgesine atanabilir. Bu bent kapsamında hizmet veren TMGD, bir başka TMGDK veya işletme bünyesinde TMGD hizmeti veremez. b) İşletme/işletmeler bünyesinde kısmi süreli olarak istihdam edilen bir TMGD, toplamda dört faaliyet belgesini geçmemek üzere aynı işletmenin veya farklı işletmelerin faaliyet belgelerine atanabilir. Bu bent kapsamında en fazla iki faaliyet belgesine ataması yapılmış TMGD, aynı zamanda kısmi süreli olarak istihdam edildiği TMGDK bünyesinde (d) bendi kapsamında en fazla altı faaliyet belgesine atanabilir. c) Kamu kurum ve kuruluşlarında, TMGD hizmeti vermek üzere görevlendirilen TMGD, görevlendirildiği kamu kurum ve kuruluşunun en fazla on faaliyet belgesine atanabilir. Bu bent kapsamında hizmet veren TMGD, bir başka TMGDK bünyesinde TMGD hizmeti veremez. ç) TMGDK bünyesinde tam süreli olarak istihdam edilen bir TMGD, en fazla on faaliyet belgesine atanabilir. Bu bent kapsamında hizmet veren TMGD, bir başka TMGDK veya işletme bünyesinde TMGD hizmeti veremez. d) TMGDK bünyesinde kısmi süreli olarak istihdam edilen bir TMGD, en fazla altı faaliyet belgesine atanabilir. Bu bent kapsamında hizmet veren TMGD, bir başka TMGDK bünyesinde TMGD hizmeti veremez. e) (d) bendi kapsamında hizmet veren bir TMGD, aynı zamanda bünyesinde kısmi süreli olarak istihdam edildiği bir işletmenin iki, farklı iki işletmenin ise birer faaliyet belgesine atanabilir. (6) TMGDK tarafından bildirilen koordinatör TMGD, sadece TMGDK’nin merkezinin bulunduğu bölge müdürlüğü yetki sınırları dâhilinde, şube sorumlusu TMGD ise sadece TMGDK’nin şubesinin bulunduğu bölge müdürlüğü yetki sınırları dâhilinde yer alan işletmelerin faaliyet belge/belgelerine atanabilir. (7) Aynı adreste TMFB-Dmr ve TMFB’si bulunan bir işletmenin her iki faaliyet belgesine de ADR/RID sertifikalı bir TMGD’nin atanması durumunda, TMGD’nin bir atama hakkı kullanılmış sayılır. TMGD’nin faaliyet belgesine atanması ve atamaların sonlanması. MADDE 7- (1) İşletmenin her bir faaliyet belgesine yapılacak TMGD atamasının, e-Devlet sistemi üzerinden yapılması zorunludur. Bu işlem; işletme bünyesinde istihdam edilen TMGD için işletme yetkilisinin, TMGDK bünyesinde istihdam edilen TMGD için ise TMGDK’nin talebi ve işletme yetkilisinin onayı ile yapılır. (2) Birinci fıkra kapsamında yapılacak işlemlerde, e-Devlet sistemi üzerinden ilgili faaliyet belgesinin seçilmesi, hizmet sözleşmesinde belirtilen TMGD hizmet süresinin ve uygun sertifikaya sahip (ADR/RID/IMDG kod) TMGD’ye ait bilgilerin girilmesi zorunludur. (3) TMGD atama talebinin, e-Devlet sistemine giriş yapılan tarihten itibaren on beş gün içerisinde işletme yetkilisi tarafından onaylanması zorunludur. (4) İşletme yetkilisi tarafından onaylanmayan TMGD atama talebine ilişkin işlem, on beşinci günün sonunda sistem üzerinden sonlandırılır. TMGD atama talebinin işletme yetkilisince onaylanmaması halinde işletme, TMGD hizmeti almış sayılmaz. (5) Faaliyet belgesine yapılmış TMGD atamasının iptal işlemi, TMGDK veya işletme tarafından e-Devlet sistemi üzerinden yapılır. (6) 5 inci maddenin ikinci fıkrası kapsamında bildirilen istihdamın taraflardan birisince e-Devlet sistemi üzerinden feshedilmesi durumunda, yapılmış olan TMGD atamaları sonlanır. (7) TMGD’nin, Bakanlıktan almış olduğu TMGD sertifikasının geçerlilik tarihinin son bulması, askıya alınması veya iptal edilmesi durumunda TMGD’nin yapılmış olan atamaları, Bakanlık tarafından resen iptal edilir. (8) Ataması iptal edilen TMGD, atama iptalinden dolayı boşalan yeniden atanma hakkını, iptalin yapıldığı tarihi takip eden ayın ilk gününden itibaren kullanabilir. TMGD atamasının yapılmasından itibaren 24 saat içinde yapılan atama iptalleri için bu hüküm uygulanmaz. TMGD ile ilgili diğer hükümler. MADDE 8- (1) TMGD, TMGD hizmetini verdiği işletmelerde, ADR/RID 1.8.3’te ve tehlikeli maddelerin karayolu, demiryolu ve denizyoluyla taşınması ile ilgili mevzuat kapsamında belirtilen görevleri yerine getirir. (2) TMGD, görevlerini yerine getirirken bağımsızdır ve işletme veya TMGDK tarafından bu görevleriyle ilgili olarak etki altında bırakılamaz. (3) TMGD tarafından, hizmet verilen işletmeye e-Devlet sistemi üzerinden raporlanan tespit ve tavsiyeler işletmeye tebliğ edilmiş sayılır. (4) TMGD’nin, ADR/RID 1.8.3’te ve tehlikeli maddelerin karayolu, demiryolu ve denizyoluyla taşınması ile ilgili mevzuat kapsamında kalan görev ve yükümlülüklerine/sorumluluklarına ilişkin, hatalı veya eksik olarak yaptığı ya da yerine getirmediği tüm işlemler hakkında ilgili mevzuat hükümleri uygulanır. (5) 4857 sayılı Kanun ve 5510 sayılı Kanun kapsamına giren konularda taraflar arasında yaşanacak anlaşmazlıklarda ilgili kurum veya kuruluşlara başvuruda bulunulur. (6) TMGD’ye kullandırılacak yıllık ücretli izinlerde 4857 sayılı Kanun ve ilgili mevzuatında belirtilen hususlar ve süreler geçerlidir. (7) IMGD Kod kapsamında TMGD sertifikasına sahip TMGD’lere ilişkin ilave görev ve yükümlülükler, denetimler, yaptırımlar, istihdam şekli, hizmet süreleri ve benzeri hususlarda, Bakanlığın yetkisi saklıdır. ÜÇÜNCÜ BÖLÜM. Tehlikeli Madde Güvenlik Danışmanlığı Kuruluşlarına İlişkin Genel Hükümler,. Yetki Belgesi Alma ve Yenilemenin Genel Şartları, Gerekli Belgeler, Düzenleme,. Şube Yetki Belgesi Alma, Yenileme İşlemleri ve Ücret. Tehlikeli madde güvenlik danışmanlığı kuruluşlarına ilişkin genel hükümler. MADDE 9- (1) Bu Yönetmelik kapsamında, TMGDK olarak TMGD hizmeti vermek isteyen tüzel kişiliklerin, Bakanlıktan yetki belgesi alması zorunludur. (2) Bakanlık, bu Yönetmelik kapsamında gerekli şartları sağlayan tüzel kişiliği, merkez adresinin bulunduğu bölge müdürlüğü yetki sınırına giren illerde, TMGD hizmeti vermek üzere TMGDK olarak yetkilendirir. (3) TMGDK, yetkilendirildiği merkez adresinin bulunduğu bölge müdürlüğü yetki sınırları dışında kalan işletmelere şube yetki belgesi alarak TMGD hizmeti verebilir. (4) Bakanlık, kamu hizmeti ve güvenliğini dikkate alarak yetkilendirilecek TMGDK ve açılacak şube sayısına sınırlama getirebilir. (5) TMGDK, merkez veya şube adresinin bulunduğu binanın uygun bir yerinde olacak şekilde EK-2’de yer alan bilgileri içeren tabela kullanabilir. (6) İş sağlığı ve güvenliği hizmeti veren kuruluşlar, toplum sağlığı hizmeti veren kuruluşlar, çevre danışmanlık firmaları, özel güvenlik kuruluşları, eğitim kuruluşları, meslek odaları, sanayi odaları, ticaret odaları ile sanayi ve ticaret odaları veya bu kuruluşların ortak olduğu kuruluşlar ile gerçek kişiler, TMGDK olarak yetkilendirilmez. Yetki belgesi alma veya yenilemenin genel şartları. MADDE 10- (1) Yetki belgesi almak veya yenilemek isteyen tüzel kişiliğin;. a) Faal vergi mükellefi olması,. b) Türkiye Cumhuriyeti kanunlarına göre kurulmuş ve ticaret siciline tescil edilmiş olması,. c) En az 100.000 Türk Lirası sermayeye sahip olması,. ç) Türkiye Ticaret Sicili Gazetesi’nde belirtilen amaç ve konuları arasında tehlikeli madde güvenlik danışmanlığı kapsamında yer alan hizmetleri verebileceğine dair ibarenin bulunması,. d) 11/2/1959 tarihli ve 7201 sayılı Tebligat Kanununun 7/a maddesi ve 6/12/2018 tarihli ve 30617 sayılı Resmî Gazete’de yayımlanan Elektronik Tebligat Yönetmeliği uyarınca yapılan elektronik tebligat işlemlerinin yürütüldüğü Ulusal Elektronik Tebligat Sistemi (UETS) adresinin bulunması,. e) 25/8/2011 tarihli ve 28036 sayılı Resmî Gazete’de yayımlanan Kayıtlı Elektronik Posta Sistemine İlişkin Usul ve Esaslar Hakkında Yönetmeliğe göre verilmiş, kayıtlı elektronik posta (KEP) adresinin bulunması,. f) 5 inci maddenin birinci veya üçüncü fıkrası kapsamında, merkezinde birisi tam süreli koordinatör TMGD olmak üzere en az üç TMGD’yi istihdam etmesi,. g) Türkiye Ticaret Sicili Gazetesi’nde yer alan merkez adresinin, yetkilendirilmek istenilen bölge müdürlüğü sınırları dâhilinde geçerli bir adres olması,. ğ) Anonim şirket olması durumunda; yönetim kurulu başkanı ve üyeleri, genel müdür ile temsile yetkili yöneticilerin, diğer türlerinde ise temsile yetkili yöneticilerin; kaçakçılık, dolandırıcılık, hileli iflas, sahtecilik, güveni kötüye kullanma, hırsızlık, rüşvet suçları ve 12/4/1991 tarihli ve 3713 sayılı Terörle Mücadele Kanunu ile 21/3/2007 tarihli ve 5607 sayılı Kaçakçılıkla Mücadele Kanunu kapsamına giren suçlardan dolayı hüküm giymemiş olması,. h) 15 inci maddede belirtilen yetki belgesi veya yenileme ücretinin ödenmiş olması,. ı) EK-1’de yer alan başvuru formunu eksiksiz olarak doldurmuş olması,. şarttır. Yetki belgesi başvurusu için gerekli belgeler. MADDE 11- (1) 10 uncu maddede belirtilen şartları sağlayan ve yetki belgesi almak isteyen tüzel kişiliğin temsile yetkili kişi/kişileri tarafından İdareye yapılacak başvurularda; yetkilendirilmek istenilen bölge müdürlüğü isminin belirtildiği başvuru dilekçesi ile birlikte;. a) EK-1’de yer alan başvuru formunun,. b) Türkiye Ticaret Sicili Gazetesi’nin,. c) Son altı ay içerisinde alınmış ticaret/sanayi odası faaliyet belgesinin,. ç) Bu Yönetmeliğin 5 inci maddesinin birinci fıkrası kapsamında istihdam edilen TMGD’lere ait SGK bildirim belgelerinin,. d) Şirketi temsile yetkili olduklarını gösteren sicil tasdiknamesinin,. ibraz edilmesi zorunludur. (2) Elektronik ortamda erişim imkânı bulunan belgeler, İdare tarafından fiziki olarak istenmeyebilir. (3) Elektronik ortamda sorgulanan belgelerin doğruluğu hakkında tereddüt oluşması hâlinde İdare, bu belgelerin asıllarını isteyebilir. (4) Bu Yönetmelik kapsamında yapılacak başvurular, e-Devlet sistemi alt yapısı tamamlanıncaya kadar İdareye yapılır. Yetki belgesi düzenlenmesi ve süresi. MADDE 12- (1) Bu Yönetmelikte belirtilen şartları sağladığı belirlenen ve başvurusu uygun bulunan tüzel kişilik için düzenlenecek yetki belgesi, 15 inci maddede belirtilen ücretin ödendiği tarihten itibaren beş yıl süre ile sınırlı elektronik belge olarak düzenlenir ve e-Devlet sistemi üzerinden TMGDK yetkilisinin erişimine sunulur. (2) Yetki belgesi, Türkiye Ticaret Sicili Gazetesi’nde yer alan merkez adresi esas alınarak düzenlenir. TMGDK şube yetki belgesi işlemleri. MADDE 13- (1) Şube yetki belgesi alma başvurusu yapacakların, geçerli bir TMGDK yetki belgesine sahip olması zorunludur. (2) TMGDK, yetkilendirildiği merkez adresinin bulunduğu bölge müdürlüğü yetki sınırları dışında kalan işletmelere, TMGD hizmeti verebilmek için şube adresinin bulunduğu ilgili bölge müdürlüğü yetki sınırı dâhilinde şube yetki belgesi almak zorundadır. (3) 5 inci maddenin birinci veya üçüncü fıkrası kapsamında, her şubede en az bir şube sorumlusu TMGD’nin tam süreli olarak istihdam edilmesi zorunludur. (4) Türkiye Ticaret Sicili Gazetesi’nde yer alan şube adresinin, yetkilendirilmek istenilen bölge müdürlüğü yetki sınırları dâhilinde geçerli bir adres olması zorunludur. (5) İdareden, şube yetki belgesi alma talebinde bulunan TMGDK’nin, temsile yetkili kişi/kişilerin başvuru dilekçesi ile birlikte;. a) EK-1’de yer alan başvuru formunu,. b) Şube adresinin yayımlandığı Türkiye Ticaret Sicili Gazetesi’ni,. c) Şubeye ait son altı ay içerisinde alınmış ticaret/sanayi odası faaliyet belgesini,. ç) 5 inci maddenin birinci fıkrası kapsamında istihdam edilen TMGD’lere ait SGK bildirim belgelerini,. ibraz etmesi zorunludur. (6) Bu maddede belirtilen şartları sağlayan ve talebi uygun görülen TMGDK’nin şube yetki belgesi, 15 inci maddede belirtilen şube yetki belgesi ücretinin ödendiği tarihten itibaren beş yıl süre ile sınırlı elektronik belge olarak düzenlenir ve e-Devlet sistemi üzerinden TMGDK yetkilisinin erişimine sunulur. (7) Şubenin yapacağı tüm iş ve işlemlerden, TMGDK doğrudan sorumludur. (8) Şube yetki belgesi, şube adresinin yayımlandığı Türkiye Ticaret Sicili Gazetesi’nde yer alan adres esas alınarak düzenlenir. Yetki belgesi ve şube yetki belgesi yenileme işlemleri. MADDE 14- (1) Yetki belgesi veya şube yetki belgesi yenileme başvurularında;. a) Yetki belgesi yenilemelerinde, 11 inci maddede istenen belgeler ile İdareye başvurulması zorunludur. b) Şube yetki belgesi yenilemelerinde, her bir şube için 13 üncü maddede istenen belgeler ile İdareye başvurulması zorunludur. c) Yetki belgesi veya şube yetki belgesinin geçerlilik süresinin bitim tarihinin doksan gün öncesinden itibaren İdareye yazılı olarak müracaat edilebilir. Yenileme işlemi, başvuruda bulunulan belge/belgelere ait yenileme ücretinin ödendiği tarih esas alınarak yapılır. Başvuruda bulunulan belge/belgelere ait yenileme ücretinin, ilgili yetki belgesi bitiş tarihinden önce ve ödeme tarihinde geçerli olan yenileme bedeli üzerinden ödenmesi şarttır. Bu bentte belirlenen doksan günlük süre içerisinde yenilenen ilgili yetki belgesinin geçerlilik süresine, bir önceki belgenin geçerlilik tarihine kadar kalan süresi ilave edilir. ç) Yetki belgesi veya şube yetki belgesinin geçerlilik süresinin sona erdiği tarihten itibaren otuz gün içerisinde İdareye yazılı olarak müracaat edilmesi halinde; ilgili yetki belgesi, başvuruda bulunulan belge/belgelere ait yenileme ücretinin ödendiği tarih esas alınarak yenilenir. Yenileme ücretinin, otuz günlük süre içerisinde ve belirtilen ödeme tarihinde geçerli olan yenileme bedeli üzerinden ödenmesi zorunludur. d) Yetki belgesinin üzerinde bulunan tüm uyarmalar kaldırılmadan ve bu Yönetmelikte belirtilen şartlar sağlanmadan yenileme işlemleri yapılamaz. e) TMGDK, (ç) bendinde yer alan süre içerisinde işletmelere yeni TMGD ataması yapamaz. f) (ç) bendinde belirtilen süre içerisinde müracaat etmeyen veya müracaat ettiği halde yenileme şartlarını yerine getirmeyen TMGDK, ilgili yetki belgesi yenileme hakkını kaybeder. Yetki belgesi, şube yetki belgesi ve yenileme ücreti. MADDE 15- (1) Yetki belgesi ücreti 129.000 Türk Lirası’dır. (2) Şube yetki belgesi ücreti, güncel yetki belgesi ücretinin %20’sidir. (3) Yetki belgesi yenileme ücreti, güncel yetki belgesi ücretinin %15’idir. (4) Şube yetki belgesi yenileme ücreti, güncel şube yetki belgesi ücretinin %15’idir. (5) Bu Yönetmelik kapsamında oluşacak ücretler, TMGDK’nin başvuru formunda belirttiği yetkili kişinin cep telefonuna gönderilen kısa mesajda yer alan ödeme numarası ile ilgili bankaya ödenir. Ücretlerin, ilgili bankaya ödeme numarası ile ödenmemesi halinde işlemler gerçekleştirilmez. (6) Bu Yönetmelik kapsamında ödenmiş olan ücretler, Bakanlığın kendi eylem ve işlemlerinden doğan zararlar hariç olmak üzere iade edilmez ve geri ödenmez. (7) Bu maddede belirtilen ücretler her yıl, bir önceki yıla ilişkin olarak 4/1/1961 tarihli ve 213 sayılı Vergi Usul Kanununun mükerrer 298 inci maddesi hükümleri uyarınca tespit ve ilan edilen yeniden değerleme oranında, takvim yılı başından geçerli olmak üzere artırılmak suretiyle uygulanır. DÖRDÜNCÜ BÖLÜM. Yükümlülükler ve Bölünme, Birleşme ve Tür Değişikliği ile Genel Yasaklar. Yükümlülükler. MADDE 16- (1) Faaliyeti boyunca 10 uncu maddenin birinci fıkrasının (a), (c), (ç), (f) ve (g) bentlerinde belirtilen şartlardan herhangi birini veya 13 üncü maddenin üçüncü veya dördüncü fıkrasında belirtilen şartlardan herhangi birini kaybeden TMGDK, kaybedilen şartı/şartları, kaybettiği tarihten itibaren otuz gün içerisinde yeniden sağlamak zorundadır. Bu süre sonunda ihlale konu olan şartı/şartları sağlamayan TMGDK’ye, kaybedilen şart/şartların her biri için 40 uyarma verilir ve verilen uyarmanın bildirim tarihinden itibaren, ihlalin giderilmesi için on beş gün süre verilir. Bu süre sonunda ihlalin devam ettiğinin tespiti halinde aynı yaptırım yeniden uygulanır ve ikinci on beş günlük süre verilir. Bu işlemler sonucunda ihlale konu olan şartı/şartları verilen süreler dâhilinde sağlamayan TMGDK’ye, 18 inci maddenin on birinci fıkrasına göre işlem tesis edilir. (2) TMGDK, yetki belgesi ve şube yetki belgesi alma veya yenileme başvuruları sırasında sunduğu bilgi ve belgelerde daha sonra meydana gelecek değişiklikleri (adres, nevi, unvan, yetkili, birleşme, bölünme, şube terkin, KEP, UETS ve benzeri), değişiklik tarihinden itibaren otuz gün içerisinde İdareye bildirmekle yükümlüdür. Ancak, adres bilgilerinde yapılan numarataj çalışmaları ile unvan ve adres bilgilerinde yapılan düzeltme işlemleri bildirim süresi aranmaksızın gerçekleştirilir. Bu fıkraya uymayan TMGDK’ye 40 uyarma verilir. (3) TMGDK yetkili/yetkililerine ilişkin değişiklikler İdareye bildirilinceye kadar, değişiklik öncesi İdareye bildirilmiş olan TMGDK’nin yetkili/yetkililerinin taleplerine göre iş ve işlemler gerçekleştirilir. (4) TMGDK, faaliyetleriyle ilgili Bakanlıkça yayımlanan her türlü düzenleyici işlemlere uymakla yükümlüdür. Bu fıkraya uymayan TMGDK’ye 40 uyarma verilir. (5) TMGDK, işletmenin ilgili faaliyet belgesine ataması yapılmış olan TMGD’nin yerine, işletmenin ilgili faaliyet belgesine ataması yapılmamış başka bir TMGD’ye hizmet verdiremez. Bu fıkraya uymayan TMGDK’ye 40 uyarma verilir. (6) TMGDK bünyesinde istihdam edilen TMGD’nin, ücretsiz izinde veya aynı ay içerisinde yirmi günün üzerinde raporlu olduğu durumlarda, bu TMGD’nin hizmet vermekte olduğu işletmelere ait ilgili faaliyet belgelerine, atama hakkı dolmamış ikinci bir TMGD atamasının yapılması zorunludur. Bu fıkraya uymadığı tespit edilen TMGDK’ye 40 uyarma verilir ve verilen uyarmanın bildirim tarihinden itibaren, ihlalin giderilmesi için on beş gün süre verilir. Bu süre sonunda ihlalin devam ettiğinin tespiti halinde, uyarmaya konu olan TMGD’nin hizmet vermiş olduğu ilgili faaliyet belgelerine yapılmış olan atamaları Bakanlık tarafından resen iptal edilir. (7) 5 inci maddenin üçüncü fıkrası çerçevesinde TMGD hizmeti veren ancak pay değişikliği sonucunda ortaklığı kalmayan veya anonim şirketlerde yönetim kurulu üyeliği sona eren TMGD’nin, TMGD hizmetini sürdürebilmesi için söz konusu değişikliğin Türkiye Ticaret Sicili Gazetesi’nde yayımlandığı tarihten itibaren on beş gün içerisinde durumunu 5 inci maddenin birinci fıkrası kapsamında belirtilen şarta uygun hale getirmesi ve İdareye bildirmesi zorunludur. Bu fıkraya uyulmaması halinde ilgili TMGD’nin faaliyet belgelerine yapılmış olan atama/atamaları, Bakanlık tarafından resen iptal edilir ve TMGDK’ye 40 uyarma verilir. (8) TMGDK, ilgili mevzuatında ve bu Yönetmelikte tanımlanan sorumlukları dâhilinde; başta eğitim ve ziyaret kayıtları, rapor, sözleşme, tutanak ve benzeri olmak üzere tüm bilgi ve belgeleri fiziki ve/veya dijital ortamda beş yıl süre ile muhafaza etmek ve bu kayıtları, istenmesi halinde İdareye ve/veya yetkili denetim personeline ibraz etmek zorundadır. Bu fıkraya uymayan TMGDK’ye 40 uyarma verilir. Bölünme, birleşme, tür değişikliği ve TMGDK ile ilgili genel yasaklar. MADDE 17- (1) Yetki belgesi ve şube yetki belgesi, belgenin düzenlendiği tüzel kişilik dışındakiler tarafından kullanılamaz, satılamaz ve devredilemez. Tüzel kişiliklerin, bölünmeleri, birleşmeleri ve tür değiştirmeleri devir olarak kabul edilmez ve bu durumlarda aşağıdaki kurallar uygulanır:. a) Yetki belgesi olan bir tüzel kişiliğin 13/1/2011 tarihli ve 6102 sayılı Türk Ticaret Kanununa uygun olarak bölünmesi halinde; tüzel kişilik adına düzenlenen yetki belgesi, yeni ortaya çıkan tüzel kişiliklerden sadece biri adına düzenlenebilir. Bunun için bölünme sonucunda ortaya çıkan tüzel kişiliklerin, yetki belgesinin düzenleneceği tüzel kişilik lehine noter onaylı muvafakatname vermeleri şarttır. Bu durumdaki tüzel kişiliklerin, şube yetki belgesinin olması halinde, her bir şube yetki belgesi için yukarıda belirtilen hüküm ayrı ayrı uygulanır. Yetki belgesinin veya şube yetki belgesinin, yeni oluşan tüzel kişilik adına düzenlenebilmesi için bu Yönetmeliğin ilgili maddelerinde belirtilen belgeler ile başvurulması zorunludur. Bakanlık bu bent hükümlerine ilişkin düzenleme yapabilir. b) Yetki belgesi olan veya yetki belgesi olmayan bir tüzel kişiliğin, 6102 sayılı Kanuna uygun olarak aktif ve pasifiyle bir başka tüzel kişiyle birleşmesi halinde; bu birleşmeye göre birleşilen tüzel kişilik adına yetki belgesi ve ayrıca varsa şube yetki belgesi/belgeleri yeniden düzenlenir. Yetki belgesinin veya şube yetki belgesinin/belgelerinin, yeni oluşan tüzel kişilik adına düzenlenebilmesi için bu Yönetmeliğin ilgili maddelerinde belirtilen belgeler ile başvurulması zorunludur. Bakanlık bu bent hükümlerine ilişkin düzenleme yapabilir. c) Yetki belgesi olan bir tüzel kişiliğin 6102 sayılı Kanuna uygun olarak tür değiştirmesi halinde; yetki belgesi ve varsa şube yetki belgesi/belgeleri, yeni ortaya çıkan tüzel kişilik adına düzenlenir. ç) Bu fıkranın (a) ve (b) bentlerinin uygulanması neticesinde, bir tüzel kişilik adına aynı türden birden fazla yetki belgesinin düzenlenmesinin gerekmesi halinde, söz konusu tüzel kişiliğe seçmiş olduğu yetki belgesi düzenlenir. d) Bu fıkraya göre yapılan/yapılacak işlemlere ilişkin olarak ilgili yetki belgesi/şube yetki belgesi/belgeleri düzenlenebilmesi için tüm uyarmaların kaldırılmış olması, bu Yönetmelikle belirlenmiş tüm şartların sağlanmış olması ve TMGDK faaliyetinin, bu Yönetmeliğe göre durdurulmamış veya iptal edilmemiş olması şarttır. e) Bu fıkra kapsamında düzenlenecek yetki belgeleri veya şube yetki belgeleri için ücret alınmaz. (2) TMGDK’nin merkez veya şube olarak yetkilendirildiği adreste, farklı bir gerçek veya tüzel kişilik ticari faaliyet yürütemez. Bu fıkraya uymayan TMGDK’ye 40 uyarma verilir. (3) TMGDK, merkez ve şube olarak yetkilendirildiği ilgili bölge müdürlüğü yetki sınırı dışında kalan işletmelere TMGD hizmeti veremez. Bu fıkraya uymayan TMGDK’ye 40 uyarma verilir. (4) TMGDK, merkez veya şube olarak yetkilendirildiği ilgili bölge müdürlüğü yetki sınırı dışında kalan illere adres değişikliği yapmak suretiyle merkez veya şubelerini taşıyamaz. (5) TMGDK, yetkilendirilmesi sonrasında İdareye sunmuş olduğu Türkiye Ticaret Sicili Gazetesi’nde yer alan amaç ve konuları kapsamına iş sağlığı ve güvenliği, toplum sağlığı hizmeti ve çevre danışmanlığı hizmeti ile özel güvenlik ve eğitim kuruluşu konularını ekletemez. Bu fıkraya aykırı hareket ettiği tespit edilen TMGDK’ye 100 uyarma verilir. (6) TMGDK Bakanlık logosunu; hiçbir yazılı, basılı, görsel belge, ortam, kıyafet veya araçta kullanamaz. Bu fıkraya uymayan TMGDK’ye 40 uyarma verilir. (7) TMGDK; tabela ve basılı evrak, broşür, afiş ve diğer elektronik ortamlarda ve herhangi bir amaçla kullanılan her türlü yazılı ve görsel dokümanda sadece yetki belgesinde belirtilen isim ve unvanı veya bu unvanların kısaltılmış hali ya da varsa tescilli marka isimleri haricinde başka bir unvan ve isim kullanamaz. Bu fıkraya uymayan TMGDK’ye 40 uyarma verilir. (8) TMGDK, diğer TMGDK’ler ile ortaklık veya konsorsiyum kuramaz. BEŞİNCİ BÖLÜM. Yetki Belgesi İptali, Şube Yetki Belgesi İptali,. Geçici Faaliyet Durdurma, Diğer İşlemler. Yetki belgesi ve şube yetki belgesinin iptali ile geçici faaliyet durdurma işlemi. MADDE 18- (1) Herhangi bir nedenle yetki belgesinin iptalini isteyen ve işletmelere TMGD hizmeti vermeyen TMGDK’nin yetki belgesi, İdarece iptal edilir. (2) Herhangi bir nedenle şube yetki belgesinin iptalini isteyen ve işletmelere şube kapsamında TMGD hizmeti vermeyen TMGDK’nin şube yetki belgesi, İdarece iptal edilir. (3) Merkez veya şubesi için yetki belgesi almak üzere İdareye ibraz ettiği belgelerin herhangi birinde gerçeğe aykırı beyanda bulunduğu tespit edilen TMGDK’nin yetki belgesi veya şube yetki belgesi, İdarece iptal edilir ve adli makamlara suç duyurusunda bulunulur. (4) 17 nci maddenin beşinci fıkrası çerçevesinde verilen uyarmayla ilgili ihlale ilişkin uyumsuzluğu, uyarmanın bildirildiği tarihten itibaren altmış gün içerisinde düzeltmeyen TMGDK’nin yetki belgesi iptal edilir. (5) 17 nci maddenin sekizinci fıkrasına aykırı hareket eden TMGDK’lerin yetki belgeleri, İdarece iptal edilir. (6) Bu madde hükümleri çerçevesinde yetki belgesi iptal edilen TMGDK’nin, şube yetki belgeleri de iptal edilir. (7) Birinci, ikinci ve üçüncü fıkralarda belirtilen iptal işlemi, iptal işleminin yapıldığı tarihte; diğer iptal işlemleri ise TMGDK’ye bildirim yapıldığı tarihi takip eden otuzuncu günde yürürlüğe girer. (8) Üçüncü, dördüncü ve beşinci fıkralar kapsamında yetki belgesi iptal edilen tüzel kişiler, aynı unvan altında veya isim ve ticari unvan değişikliği yaparak iptal tarihinden itibaren bir yıl süre ile yetki belgesi alamazlar. (9) Belirli veya belirsiz süreyle faaliyetlerini durduran ve işletmelere TMGD hizmeti vermeyen TMGDK’nin talebi halinde, yetki belgesinin veya şube yetki belgesinin bu Yönetmelik kapsamındaki faaliyetleri talepte bulunduğu belgenin geçerlilik süresi sonuna kadar geçici olarak durdurulur. (10) Yetki belgesi geçerlilik süresi içerisinde, bu Yönetmeliğin 10 uncu maddesinin birinci fıkrasının (ğ) bendinde yer alan gerçek kişilerin aynı bentte yer alan suçlardan hüküm giymesi durumunda; bu kişiler hakkında, yapılacak bildirim tarihinden itibaren doksan gün içerisinde, gerekli işlemleri yapmayan TMGDK’nin, yetki belgesinin Yönetmelik kapsamındaki faaliyeti yetki belgesi geçerlilik süresi sonuna kadar geçici olarak durdurulur. (11) 16 ncı maddenin birinci fıkrası çerçevesinde uyarma verilen ve uyarmaya konu olan ihlallere ilişkin uyumsuzluğu düzeltmeyen TMGDK’nin, bu Yönetmelik kapsamındaki faaliyeti yetki belgesi geçerlilik süresi sonuna kadar geçici olarak durdurulur. Ancak bahse konu uyarmaların, 13 üncü maddenin üçüncü veya dördüncü fıkrası çerçevesinde verilmesi ve uyarmaya konu olan bu ihlallere ilişkin uyumsuzluğun düzeltilmediği durumda, TMGDK’nin sadece ilgili şube yetki belgesinin bu Yönetmelik kapsamındaki faaliyeti şube yetki belgesi geçerlilik süresi sonuna kadar geçici olarak durdurulur. (12) 17 nci maddenin ikinci fıkrası çerçevesinde uyarma verilen TMGDK, uyarmanın bildirildiği tarihten itibaren otuz gün içerisinde uyarmaya konu olan ihlale ilişkin uyumsuzluğu gidermediği durumda, ilgili yetki belgesinin bu Yönetmelik kapsamındaki faaliyeti, ilgili yetki belgesi geçerlilik süresi sonuna kadar geçici olarak durdurulur. (13) Kaldırılmamış olan uyarmalarının toplam sayısı 400 adede ulaşan ve son verilen uyarmanın bildirim tarihinden itibaren otuz gün içerisinde uyarmaların tamamını kaldırmayan TMGDK’nin, bu Yönetmelik kapsamındaki faaliyeti yetki belgesi geçerlilik süresi sonuna kadar geçici olarak durdurulur. (14) TMGDK’nin, yetki belgesine geçici faaliyet durdurma işlemi uygulanması durumunda şube yetki belgelerinin de faaliyetleri geçici olarak durdurulur. (15) Dokuzuncu ve onuncu fıkralarda belirtilen geçici faaliyet durdurma işlemi işlemin yapıldığı tarihte; on birinci, on ikinci ve on üçüncü fıkralarda belirtilen geçici faaliyet durdurma işlemi ise TMGDK’ye bildirim yapıldığı tarihi takip eden otuzuncu günde yürürlüğe girer. (16) Bu madde hükümlerine göre geçici faaliyet durdurma işlemi uygulanan TMGDK’nin, yapılan ihlal/ihlallere ilişkin uyumsuzlukları düzeltmesi ve yetki belgesinde bulunan uyarmaların tamamını kaldırmasına müteakip İdareye başvurması halinde geçici faaliyet durdurma işlemi kaldırılır. (17) Yetki belgesi veya şube yetki belgesi iptal edilen ya da bu Yönetmelik kapsamında faaliyeti geçici olarak durdurulan TMGDK’nin, hizmet vermekte olduğu işletmelerin ilgili faaliyet belgelerine yapılmış olan TMGD atamaları Bakanlık tarafından resen iptal edilir. (18) Yetki belgesi iptal edilen veya geçersiz duruma gelen TMGDK’nın yeni yetki belgesi verilmesi talebi, iptal edilen veya geçersiz duruma gelen yetki belgesi üzerindeki tüm uyarmalar kaldırıldıktan sonra İdarece değerlendirilir. Yetki belgesi ve şube yetki belgesi ile ilgili diğer işlemler. MADDE 19- (1) Bu Yönetmelik kapsamında, Bakanlıkça U-Net Otomasyon Sisteminde tanımlanmış tüm iş ve işlemler (belge düzenleme, belgelerin iptali, vb.) elektronik ortamda yapılır. (2) TMGD hizmeti alanlar ve verenler ile ilgili sosyal hayatı etkileyebilen büyüklükte salgın, olağanüstü hâl, kriz dönemleri ile afet ve acil durumlarda; Bakanlık, bu Yönetmelik kapsamında öngörülen geçici durdurma ve iptal ile yetki belgesi ya da şube yetki belgesi almanın özel/genel şartlarına veya bu Yönetmelikte belirlenmiş sürelerin, azaltılmasına, artırılmasına veya durdurulmasına ve TMGD çalışma usul ve esaslarına ilişkin geçici düzenlemeler yapabilir. ALTINCI BÖLÜM. Denetim Yetkisinin Kullanımı, Uyarma,. Tutanakların Düzenlenmesi, Bildirim, Bilgi Paylaşımı. Denetim yetkisi ve kullanımı. MADDE 20- (1) Bu Yönetmelik kapsamındaki faaliyetler, Bakanlığın denetimine tabi olup; denetimler, 655 sayılı Kanun Hükmünde Kararnamenin 28 inci maddesine göre yetkilendirilmiş Bakanlık personeli tarafından yapılır. (2) Bakanlık, bu Yönetmelik kapsamındaki faaliyetlere ilişkin denetimleri yerinde veya elektronik denetim yoluyla yapabilir. (3) Denetimle görevli ve yetkili kılınanlar, bu Yönetmelik esaslarına göre denetim görevlerini yerine getirmek ve yerinde yapılan denetimler sırasında tespit ettikleri ihlaller için denetim tutanağı düzenlemekle yükümlüdürler. (4) TMGDK, İdare veya bölge müdürlüğünce işletmelere yapılacak planlı veya haberli denetimler sırasında talep edilmesi halinde ilgili işletmeye hizmet veren TMGD’nin işletmede hazır bulunmasını ve denetim sırasında veya daha sonra istenen bilgi ve belgeleri sağlamak zorundadır. Bu fıkraya uymayan TMGDK’ye 40 uyarma verilir. (5) Bakanlık, denetimle ilgili diğer mevzuat hükümleri saklı kalmak kaydıyla denetimlerde uygulanacak usul ve esaslara ilişkin ayrıca düzenleme yapabilir. Uyarma ve ihlal tespit tutanağının düzenlenmesi. MADDE 21- (1) 655 sayılı Kanun Hükmünde Kararnamenin 28 inci maddesi gereğince bu Yönetmelikte yapılan düzenlemelere uymayanlar hakkında uyarma gerektiren ihlaller için ihlal tespit tutanağı düzenlenir. (2) Birden fazla mevzuat ihlalinin bir arada işlenmesi halinde her ihlal için ayrı ihlal tespit tutanağı düzenlenir. (3) Bu maddeye göre düzenlenecek ihlal tespit tutanakları, elektronik olarak da düzenlenebilir. (4) Bu Yönetmelik hükümlerine aykırı hareket ettiği Bakanlıkça elektronik denetim yoluyla tespit edilen TMGDK’ye uyarma gerektiren ihlaller için ihlal tespit tutanağı gıyaben düzenlenir. (5) TMGDK yetki belgesi sahibine bu Yönetmeliğe göre verilen uyarmaların kaldırılabilmesi için uyarma başına 117 Türk Lirası’nın, Bakanlık döner sermaye hesaplarına ödenmesi şarttır. Söz konusu ödemenin yapılmasından sonra uyarmalar kaldırılır. Bu fıkrada belirtilen ücret her yıl, bir önceki yıla ilişkin olarak 4/1/1961 tarihli ve 213 sayılı Vergi Usul Kanununun mükerrer 298 inci maddesi hükümleri uyarınca tespit ve ilan edilen yeniden değerleme oranında, takvim yılı başından geçerli olmak üzere artırılmak suretiyle uygulanır. (6) Yenileme işlemi tamamlanmış yetki belgesi için yenileme işleminden önce gerçekleşmiş olan, ancak uyarma verilmemiş ihlallere ilişkin uyarma verilmez. Tutanakları düzenleyenlerin yükümlülüğü ve tutanakların muhafazası. MADDE 22- (1) İhlal tespit tutanağı düzenleyenler tutanaklarla ilgili aşağıdaki yükümlülüklere uymak zorundadır:. a) Tutanaklara, bağlı olduğu kurumun veya birimin adı bulunan kaşe veya damgayı basmak veya bu kurumun veya birimin adını yazmak. b) Tutanaklara, kendi adını, soyadını, görev unvanını ve sicil numarasını yazarak veya bu bilgilerin bulunduğu kaşe veya damgayı her nüshasına basarak imza etmek. c) Tutanakları, tebliğ yerine geçmek üzere hakkında işlem yapılana veya temsilcisine imza ettirmek ve bir nüshasını vermek. ç) Tutanaklarda, tutanak tutulan yer, tarih, saat ve dakikayı belirtmek. d) Tutanakları imza etmekten kaçınanlar için ""İmza Etmedi"" kaydı koymak. e) Tutanaklara zorunlu hallerde sorumlular için “gıyabında” yazarak kayıt koymak. Bildirim. MADDE 23- (1) Bu Yönetmelik kapsamında düzenlenen ihlal tespit tutanakları ile geçici faaliyet durdurma ve iptallere ilişkin bildirimler, 7201 sayılı Kanuna ve ilgili diğer tebligat mevzuatına göre yapılır. (2) İdarece, TMGDK ile yapılan yazışmalarda, İdareye en son beyan edilen iletişim bilgilerine yapılan bildirimler geçerlidir. (3) Bakanlık, bildirimlerin tebliğine ilişkin düzenleme yapabilir, ilgili kurumlarla protokol imzalayabilir ve imzalanan protokole göre işlem tesis edebilir. Alt düzenleyici işlemler. MADDE 24- (1) Bu Yönetmelik hükümlerinin uygulanması amacıyla Bakanlıkça alt düzenleyici işlemler yapılabilir. Bilgi paylaşımı. MADDE 25- (1) Bu Yönetmelik kapsamındaki faaliyetlere ilişkin veriler ile, bu faaliyetlerde yer alan gerçek ve tüzel kişilere ait Bakanlıkça elektronik ortamda tutulan verilerin ilgili kamu idareleriyle; ilgili kamu idarelerince elektronik ortamda tutulan ve Bakanlıkça ihtiyaç duyulan verilerin de Bakanlıkla paylaşımı esastır. (2) Bakanlıkça gerek görülmesi halinde; birinci fıkraya göre elektronik ortamda tutulan veriler, tabi olduğu usul ve esaslar ilgili mevzuatında belirlenen ilgili kamu idarelerinin denetimine tabi kuruluşlarla; bu kuruluşlarca elektronik ortamda tutulan veriler de Bakanlıkla paylaşılır. (3) Elektronik ortamda paylaşılan verilerin gizliliğinin korunmasından veriyi alan taraf sorumludur. Bilgi paylaşımına ilişkin usul ve esaslar yapılacak protokollerle belirlenir. YEDİNCİ BÖLÜM. Çeşitli ve Son Hükümler. Hüküm bulunmayan haller. MADDE 26- (1) Bu Yönetmelik kapsamında yapılacak denetimlere ilişkin usul ve esaslar ile ihlal tespit tutanaklarıyla ilgili yürütülecek iş ve işlemler hakkında bu Yönetmelikte hüküm bulunmayan hallerde, 3/6/2021 tarihli ve 31500 sayılı Resmî Gazete’de yayımlanan Ulaştırma Hizmetleri Denetim Yönetmeliğinin ilgili hükümleri uygulanır. Geçiş hükümleri. GEÇİCİ MADDE 1- (1) Bu Yönetmeliğin yürürlüğe girdiği tarihten önce, Bakanlık ilgili mevzuatı hükümlerine göre yetkilendirilen TMGDK’ler, bu Yönetmeliğin yürürlüğe girdiği tarihten itibaren 10 uncu maddenin birinci fıkrasının (a), (c), (ç), (d), (e), (f), (g) ve (h) bentlerinde belirtilen yetki belgesi alma ve şubesinin olması durumunda ise her şube için 13 üncü maddenin üçüncü ve dördüncü fıkralarında belirtilen şube yetki belgesi almaya ilişkin şartları otuz gün içerisinde sağlamak zorundadır. Şartları bu maddede belirtilen süre içerisinde yerine getirmeyen TMGDK’lere, şartları sağlamadıkları süre boyunca e-Devlet sistemi üzerinden yapacakları yeni TMGD atamalarına izin verilmez ve bu TMGDK’ler hakkında 16 ncı maddenin birinci fıkrası uygulanır. (2) 31/12/2017 tarihi ve öncesinde Bakanlık tarafından yetki belgesi düzenlenen TMGDK’ların yetki belgeleri 31/12/2022 tarihine kadar geçerlidir. (3) Bu Yönetmeliğin yürürlüğe girdiği tarihten önce Bakanlık ilgili mevzuatı hükümlerine göre yetkilendirilmiş şube/şubeleri bulunan TMGDK’nin, şube/şubelerine düzenlenecek şube yetki belgesi/belgelerinin geçerlilik tarihi olarak mevcut yetki belgesinin bitiş tarihi esas alınır. (4) Bu Yönetmeliğin yürürlüğe girdiği tarihten önce Bakanlık ilgili mevzuatı hükümlerine göre yetkilendirilmiş olan şube/şubelerini, yetki belgesi geçerlilik tarihi sonunda yeniden yetkilendirilmek isteyen TMGDK, her bir şube için yenileme tarihindeki güncel şube yetki belgesi ücretini tam olarak ödemek zorundadır. (5) Bu Yönetmeliğin yürürlüğe girdiği tarihten sonra merkez veya şube için ilk defa yapılacak yetki belgesi başvuruları 1/9/2022 tarihinden sonra kabul edilir. Bazı zorunluluklara ilişkin süre verilmesi. GEÇİCİ MADDE 2- (1) 5 inci maddenin birinci fıkrasında belirtilen tehlikeli madde güvenlik danışmanı meslek kodu (2263.06) ile bildirim zorunluluğu, işletme bünyesinde istihdam edilmekte olan ve Bakanlık U-Net Otomasyon Sisteminde ilgili faaliyet belge/belgelerine ataması yapılmış TMGD’ler için bu Yönetmeliğin yürürlüğe girdiği tarihten itibaren bir yıl uygulanmaz. (2) Bu Yönetmeliğin; 5 inci maddesinin ikinci fıkrasının alt bentleri, 6 ncı maddesinin beşinci fıkrasının alt bentlerinde yer alan kısmi istihdama ilişkin hükümleri ve 7 nci maddesinin sekizinci fıkrası 1/9/2022 tarihine kadar uygulanmaz. (3) Bu Yönetmelik yürürlüğe girdiği tarihten itibaren 1/9/2022 tarihine kadar TMGD’lerin istihdam şekli tam süreli ve her bir faaliyet belgesi için verilen TMGD hizmet süresi 18 saat olarak kabul edilir. Bu madde hükmü kapsamında düzenlenen istihdam şekli ve hizmet sürelerinin, 1/9/2022 tarihinden sonra değiştirilmesine ilişkin bildirimde bulunulması ilgili tarafların sorumluluğundadır. Yürürlük. MADDE 27- (1) Bu Yönetmelik yayımı tarihinde yürürlüğe girer. Yürütme. MADDE 28- (1) Bu Yönetmelik hükümlerini Ulaştırma ve Altyapı Bakanı yürütür. Ekleri için tıklayınız. "
"GELİR İDARESİ BAŞKANLIĞI. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Gelir İdaresi Başkanlığında görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Gelir İdaresi Başkanlığının merkez ve taşra teşkilatında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 9/2/2006 tarihli ve 26075 sayılı Resmî Gazete’de yayımlanan Gelir İdaresi Başkanlığı Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Hazine ve Maliye Bakanı yürütür. Eki için tıklayınız. "
"NÜKLEER DÜZENLEME KURUMU. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Nükleer Düzenleme Kurumunda görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Nükleer Düzenleme Kurumunda 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 29/6/2019 tarihli ve 30816 sayılı Resmî Gazete’de yayımlanan Nükleer Düzenleme Kurumu Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Nükleer Düzenleme Kurumu Başkanı yürütür. Eki için tıklayınız. "
"SAĞLIK MESLEK MENSUPLARININ TIBBÎ İŞLEM VE UYGULAMALARI NEDENİYLE SORUŞTURULMASINA VE İDARECE ÖDENEN TAZMİNATIN RÜCU EDİLMESİNE DAİR USUL VE ESASLAR HAKKINDA YÖNETMELİK   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı; 4/11/1981 tarihli ve 2547 sayılı Yükseköğretim Kanununun 53 üncü maddesinde yer alan soruşturma usulüne tabi olanlar dışındaki sağlık meslek mensupları hakkında sağlık mesleğinin icrası kapsamında yaptıkları muayene, teşhis ve tedaviye ilişkin tıbbî işlem ve uygulamalar nedeniyle yapılacak soruşturmalara ve kamu kurum ve kuruluşları ile Devlet üniversitelerinde görev yapan sağlık meslek mensuplarının, söz konusu işlem ve uygulamaları nedeniyle idare tarafından ödenen tazminatın, görevinin gereklerine aykırı hareket etmek suretiyle görevini kötüye kullandığı kesinleşmiş ceza mahkemesi kararı ile tespit edilmesi halinde ilgilisine rücu edilmesine ilişkin usul ve esaslar ile Mesleki Sorumluluk Kurulunun çalışma usul ve esaslarının düzenlenmesidir. Kapsam MADDE 2- (1) Bu Yönetmelik; Mesleki Sorumluluk Kurulu, kamu veya özel sağlık kurum ve kuruluşları ile Devlet ve vakıf üniversitelerinde görev yapan hekim ve diş hekimleri ile diğer sağlık meslek mensuplarının, soruşturma ve rücu sürecindeki iş ve işlemlerini kapsar. (2) Bu Yönetmeliğin soruşturmaya ilişkin hükümleri; a) Yükseköğretim Kanununun 53 üncü maddesinde yer alan soruşturma usulüne tabi olanlar, b) Bu fıkranın (a) bendi dışında kalan hekim ve diş hekimleri ile diğer sağlık meslek mensuplarının sağlık mesleğinin icrası kapsamında yaptıkları muayene, teşhis ve tedaviye ilişkin tıbbî işlem ve uygulamalar haricindeki fiillerinden doğan soruşturmalar, hakkında uygulanmaz. Dayanak MADDE 3- (1) Bu Yönetmelik; 7/5/1987 tarihli ve 3359 sayılı Sağlık Hizmetleri Temel Kanunu ile 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 508 inci maddesine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Bakanlık: Sağlık Bakanlığını, b) Başkan ve başkan yardımcısı: İl sağlık müdürlüğü bünyesinde ihtiyaca göre halk sağlığı, kamu hastaneleri, ilaç ve tıbbi cihaz, sağlık ve acil sağlık hizmetleri ile personel ve destek hizmetlerini yürütmek üzere yönetici pozisyonunda istihdam edilen personeli, c) Genel Müdürlük: Sağlık Hizmetleri Genel Müdürlüğünü, ç) İdare: Mesleğini icra eden sağlık meslek mensubu çalıştıran bütün kamu idarelerini, d) İnceleme: Kurulda görüşülecek rücu dosyalarına ilişkin olarak ilgili idareler tarafından yaptırılan incelemeyi, e) Kanun: 7/5/1987 tarihli ve 3359 sayılı Sağlık Hizmetleri Temel Kanununu, f) Kurul: Mesleki Sorumluluk Kurulunu, g) Müdürlük: İl Sağlık Müdürlüğünü, ğ) Ön inceleme: Haklarında bu Yönetmeliğin soruşturmaya ilişkin hükümleri uygulanan sağlık meslek mensuplarının tıbbî işlem ve uygulamaları nedeniyle Kurul tarafından yapılan veya yaptırılan incelemeyi, h) Sağlık meslek mensubu: Hekim, diş hekimi ve eczacı ile 22/5/2014 tarihli ve 29007 sayılı Resmî Gazete’de yayımlanan Sağlık Meslek Mensupları ile Sağlık Hizmetlerinde Çalışan Diğer Meslek Mensuplarının İş ve Görev Tanımlarına Dair Yönetmelikte sayılan diğer sağlık meslek mensuplarını, ı) Tıbbî işlem ve uygulama: Sağlık meslek mensupları tarafından sağlık mesleğinin icrası kapsamında yapılan muayene, teşhis ve tedaviye ilişkin işlem ve uygulamaları, ifade eder. İKİNCİ BÖLÜM Mesleki Sorumluluk Kurulu Kurulun oluşumu ve çalışma esasları MADDE 5- (1) Kurul, Sağlık Bakanı tarafından belirlenen; a) Bakan yardımcısı, b) Sağlık Hizmetleri, Kamu Hastaneleri, Hukuk Hizmetleri, Yönetim Hizmetleri genel müdürleri veya yardımcıları, c) Profesör veya doçent unvanlı biri dâhilî, diğeri cerrahi branştan iki hekim, olmak üzere yedi üyeden oluşur. (2) Kurulun başkanı Bakan yardımcısıdır. Birinci fıkranın (c) bendi uyarınca belirlenen üyelerin görev süresi iki yıldır. Süresi sona eren üyeler yeniden seçilebilir. (3) Kurul, ayda en az bir kez, en az dört üyenin katılımıyla toplanır ve üye tam sayısının salt çoğunluğuyla karar alır. Çekimser oy kullanılamaz. (4) Görüşülmekte olan veya Kurula gelmesi muhtemel güncel konular hakkında görüş ve düşünceler toplantı dışında açıklanamaz. Toplantının ve oylamanın gizliliği muhafaza edilir. (5) Kurul gündemi Başkan tarafından zamanaşımı ve hak düşürücü süreler dikkate alınarak belirlenir. Kuruldaki görüşmeler gündemdeki sıraya göre yapılır. Aynı konuyu içeren veya benzerlik gösteren gündem maddelerinin birleştirilerek görüşülmesine veya gündemdeki maddelerin sırasının değiştirilmesine Başkan tarafından karar verilebilir. (6) Kararlar ve varsa karşı oylar, gerekçeleri ile birlikte yazılarak imzalanır. (7) Kurul toplantılarında ele alınacak teknik ve uzmanlık gerektiren konular hakkında danışma görevi yapmak, görüş ve önerilerini sunmak üzere en az üç kişiden oluşan ihtisas komisyonları kurulabilir. İhtisas komisyonu üyeleri Genel Müdürlükçe teklif edilen konunun uzmanı adaylar arasından Başkan tarafından seçilir. Komisyon üyeleri Kurulda oy kullanamazlar. (8) Kurulun sekretarya hizmetleri Genel Müdürlük tarafından yürütülür. Sekretarya hizmetlerini yürütmek üzere yeterli nitelik ve sayıda personel görevlendirilir. (9) Sağlık Bakanı gelen işin niteliği ve sayısına göre, başka bir Bakan yardımcısının başkanlığında birinci fıkrada belirtilen unvan ve nitelikleri haiz kişilerden yeni kurullar oluşturabilir. Kurulun görevleri MADDE 6- (1) Kurulun görevleri şunlardır: a) Soruşturma izni verilmesine dair görevler; 1) Yükseköğretim Kanununun 53 üncü maddesinde yer alan soruşturma usulüne tabi olanlar dışındaki sağlık meslek mensupları hakkında tıbbî işlem ve uygulamaları nedeniyle ön inceleme yapmak veya yaptırmak, 2) Ön inceleme raporundaki bulgulara göre gerek gördüğünde yeniden inceleme yapmak veya yaptırmak, 3) Soruşturma izni verilip verilmemesine karar vermek, 4) Soruşturma iznine ilişkin kararın yetkili mercie intikal ettirilmesini temin etmek. b) Rücuya dair görevler; 1) İdare aleyhine tazminata hükmeden mahkeme kararının, sağlık meslek mensubunun görevinin gereklerine aykırı hareket etmek suretiyle görevini kötüye kullandığını tespit eden kesinleşmiş ceza mahkemesi kararının, inceleme raporu ile ilgili diğer evrakın raporla birlikte eksiksiz olarak sekretarya tarafından Kurula sunulmasını sağlamak, 2) İdarece yapılan ödemeye, sağlık meslek mensubunun görevinin gereklerine aykırı hareket etmek suretiyle görevini kötüye kullanmasının sebebiyet verdiğinin kesinleşmiş ceza mahkemesi kararı ile tespit edildiği hallerde; i) Gerektiğinde ilgili sağlık meslek mensubunu, zarar gören veya hak sahibini veya kanunî temsilcilerini ve varsa sigorta şirketinin temsilcisini dinlemek, ii) İdarî yargı kararı uyarınca ödenen meblağın hangi miktarının sağlık meslek mensubunun kesinleşmiş ceza mahkemesi kararına konu fiilinden kaynaklandığını gerekirse uzman bilirkişiye tespit ettirmek, iii) Sağlık meslek mensubunun tazminata konu olaydaki kusur oranına göre rücu edilip edilmeyeceğine, edilecek ise miktarına görevin kötüye kullanıldığını tespit eden ceza mahkemesi kararının kesinleştiği tarihten itibaren bir yıl içinde gerekçeli olarak karar vermek ve verilen kararın usulüne uygun olarak ilgili idarelere, sağlık meslek mensubuna ve varsa sigorta şirketine bildirilmesini sağlamak, 3) Rücu edilmesine karar verilen dosyaları ilgili idareye göndermek. c) İhtiyaç halinde teknik ve uzmanlık gerektiren konularda görüşüne başvurmak üzere ihtisas komisyonları oluşturmak veya kanunlarda bilirkişilik hizmeti verebileceği öngörülen kurumlar ile kanunen bilimsel ve teknik görüş bildirmeye yetkili olan kurum ve kuruluşlardan görüş almak. ç) Sağlık meslek mensubunun, hizmetten faydalananın ve şikâyetçi ile diğer ilgililerin mahremiyetinin korunması ve kişisel verilerin güvenliğinin sağlanması konusunda 24/3/2016 tarihli ve 6698 sayılı Kişisel Verilerin Korunması Kanunu ve ilgili mevzuatının öngördüğü tedbirleri almak. d) Kurul kararlarının ilgililere hangi kanun yolları ve mercilere hangi süre içinde başvurulabileceği belirtilerek bildirilmesini temin etmek. ÜÇÜNCÜ BÖLÜM Soruşturma İznine Dair Usul ve Esaslar Ön inceleme MADDE 7- (1) Ön inceleme; Yükseköğretim Kanununun 53 üncü maddesinde yer alan soruşturma usulüne tabi olanlar dışındaki sağlık meslek mensuplarının tıbbî işlem ve uygulamaları nedeniyle Kurul tarafından bizzat yapılan veya kamuda görevli sağlık meslek mensupları hakkında 2/12/1999 tarihli ve 4483 sayılı Memurlar ve Diğer Kamu Görevlilerinin Yargılanması Hakkında Kanunun 5 inci maddesinin üçüncü fıkrasında belirtilen görevlilere ya da özel sağlık kurum ve kuruluşları ile vakıf üniversitelerinde görev yapan sağlık meslek mensupları hakkında müdürlüklerde görevli başkan veya yardımcılarına yaptırılan incelemedir. Ön inceleme usulü MADDE 8- (1) Kurul, sağlık meslek mensuplarının Kanun kapsamına giren bir suç işlediğini öğrendiğinde, 4483 sayılı Kanun ve ilgili mevzuatının öngördüğü usule göre bir ön inceleme yapar veya yaptırır. (2) Ön inceleme sırasında şikâyet konusunun münhasıran Kanun kapsamındaki sağlık meslek mensuplarının tıbbî işlem ve uygulamalarına ilişkin olduğu tespit edilir ise inceleme tamamlanarak rapor düzenlenir. İnceleme sırasında fiilin faili veya konusu bakımından tefrik edilmesi gerektiği anlaşılır ise Kanun kapsamında olan kısım tefrik edilerek buna ilişkin ön inceleme ayrıca yürütülerek sonuçlandırılır. (3) Kurul, özel sağlık kurum ve kuruluşları ve vakıf üniversitelerinde görev yapan sağlık meslek mensupları bakımından müdürlüklerde görevli başkan veya yardımcılarını ön inceleme yapmak üzere görevlendirebilir. Ön inceleme neticesinde hazırlanan raporun karar vermeye yeterli olduğu değerlendirilir ise Kurul tarafından soruşturma izni konusunda gerekçeli olarak bir karar verilir. Kurul aydınlatılması gereken hususlar tespit ederse, bizzat veya ön incelemeyi yapan aynı veya başka görevliler eliyle yeni bir inceleme yaptırabilir. Soruşturma izni MADDE 9- (1) Soruşturma izni Kurulun; Cumhuriyet başsavcılığının sağlık meslek mensubu hakkında 4/12/2004 tarihli ve 5271 sayılı Ceza Muhakemesi Kanunu hükümlerine göre soruşturma yapabilmesine izin vermesidir. (2) Kurul, soruşturma izni konusundaki kararını suçun Kurul tarafından öğrenildiği tarihten itibaren ön inceleme dâhil en geç altmış gün içinde verir. Bu süre, zorunlu hallerde otuz günü geçmemek üzere bir defa uzatılabilir. Sürenin son günü bir tatil gününe rastlarsa süre, tatil gününü izleyen çalışma gününün bitimine kadar uzar. (3) Kurulca, her halde ikinci fıkrada belirtilen süreler içinde soruşturma izni verilmesi veya verilmemesi konusunda gerekçeli olarak karar verilmesi zorunludur. Kararların bildirimi MADDE 10- (1) Soruşturma izni verilmesine ya da verilmemesine dair Kurul kararı; Cumhuriyet başsavcılığına, hakkında ön inceleme yapılan sağlık meslek mensubuna, şikâyet edene ve müdürlüğe gönderilir. İtiraz MADDE 11- (1) Soruşturma izni verilmesine dair Kurul kararına karşı hakkında inceleme yapılan sağlık meslek mensubu, soruşturma izni verilmemesine dair karara karşı Cumhuriyet başsavcılığı veya şikâyetçi, işleme koymama kararına karşı da şikâyetçi Ankara Bölge İdare Mahkemesine itiraz edebilir. (2) İtiraz süresi Kurul kararının tebliğ edildiği tarihten itibaren on gündür. DÖRDÜNCÜ BÖLÜM Rücu Usul ve Esasları Davanın ihbarı ve rücu MADDE 12- (1) Tıbbî işlem ve uygulama nedeniyle tazminat ödenmesi talebiyle aleyhine dava açılan idare, davayı sağlık meslek mensubuna; mesleki malî sorumluluk sigortası bulunan sağlık meslek mensubu da sigortacıya ihbar eder. (2) Rücu istemi, kamu kurum ve kuruluşları ve Devlet üniversitelerinde görev yapan sağlık meslek mensuplarının sağlık mesleğinin icrası kapsamında yaptıkları muayene, teşhis ve tedaviye ilişkin tıbbi işlem ve uygulamalar sebebiyle idare aleyhine açılan davada mahkeme kararına göre idarece ödenen meblağın; ancak kasten görevinin gereklerine aykırı hareket etmek suretiyle görevini kötüye kullandığı kesinleşmiş ceza mahkemesi kararı ile tespit edilmesi halinde ilgili sağlık meslek mensubundan tazminata konu olaydaki kusur oranı gözetilerek Kurul tarafından belirlenen miktarının ödenmesinin istenilmesidir. (3) Rücu istemi, ceza mahkemesi kararının kesinleşmesi sonucunda tespit edilen sorumlu kişiye yöneltilir. İnceleme ve karar MADDE 13- (1) İnceleme; mahkeme kararına göre idarece ödenen meblağın sağlık meslek mensubundan rücuan tazmin edilip edilmeyeceği hususunda Kurul tarafından verilecek karara esas olmak üzere sağlık meslek mensubunun görevli olduğu idarece yaptırılan incelemedir. (2) İnceleme neticesinde tanzim edilen rapor, sağlık meslek mensubunun mesleki malî sorumluluk sigortası varsa, poliçe ve ekleri ile hadisenin sigortacıya ihbar edildiğine dair belge ve kesinleşmiş ceza mahkemesi kararı ile birlikte rücu değerlendirmesine esas olmak üzere, incelemenin tamamlandığı tarihten itibaren yedi gün içinde idare tarafından Kurula intikal ettirilir. (3) Kurul sekretaryası evrakları şeklî bakımdan inceleyerek varsa eksikliklerin on gün içinde tamamlanmasını sağlar. (4) İdare tarafından ödenen tazminattan dolayı rücu edilip edilmeyeceğine ve rücu miktarına, ilgilinin görevinin gereklerine aykırı hareket etmek suretiyle görevini kötüye kullanıp kullanmadığı hususundaki kesinleşmiş ceza mahkemesi kararı ile mahkûmiyetine karar verilen sağlık meslek mensubunun tazminata konu olaydaki kusur oranı gözetilerek ceza mahkemesi kararının kesinleştiği tarihten itibaren Kurul tarafından bir yıl içinde karar verilir. (5) Kurul tarafından verilen kararın yedi gün içinde ilgili idarelere intikali sağlanır. (6) Kurulca rücu edilmesine karar verilen miktar, ilgili idarelerce genel hükümlere göre tahsil edilir. Sorumluluk MADDE 14- (1) Kurul üyeleri, rücu konusunda verdikleri kararları sebebiyle görevinin gereklerine aykırı hareket ettiklerinin kesinleşmiş bir ceza mahkemesi kararıyla tespit edilmesi durumu dışında malî ve idarî yönden sorumlu tutulamaz. BEŞİNCİ BÖLÜM Son Hükümler Yürürlük MADDE 15- (1) Bu Yönetmelik yayımı tarihinde yürürlüğe girer. Yürütme MADDE 16- (1) Bu Yönetmelik hükümlerini Sağlık Bakanı yürütür. "
"ECZA TİCARETHANELERİ VE ECZA TİCARETHANELERİNDE BULUNDURULAN ÜRÜNLER HAKKINDA YÖNETMELİK   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı ürünlerin ve etkin maddelerin iyi dağıtım uygulamalarına ve ilgili ulusal ve uluslararası kabul görmüş standartlara uygun olarak tüm tedarik zincirini kapsayacak şekilde alımı, satımı, saklanması, komisyonculuğu, dağıtımı, ihracatı ve nakliyesine ilişkin usul ve esasları düzenlemektir. Kapsam MADDE 2- (1) Bu Yönetmelik, 2/3/1927 tarihli ve 984 sayılı Ecza Ticarethaneleriyle Sanat ve Ziraat İşlerinde Kullanılan Zehirli ve Müessir Kimyevi Maddelerin Satıldığı Dükkanlara Mahsus Kanuna ve 14/5/1928 tarihli ve 1262 sayılı İspençiyari ve Tıbbi Müstahzarlar Kanununa göre açılmış ve açılacak ecza ticarethaneleri ile 1 inci maddede belirtilen faaliyetlerin yürütüldüğü yerler ve bu yerlerde hizmet veren personeli kapsar. Dayanak MADDE 3- (1) Bu Yönetmelik, 2/3/1927 tarihli ve 984 sayılı Ecza Ticarethaneleriyle Sanat ve Ziraat İşlerinde Kullanılan Zehirli ve Müessir Kimyevi Maddelerin Satıldığı Dükkanlara Mahsus Kanuna, 14/5/1928 tarihli ve 1262 sayılı İspençiyari ve Tıbbi Müstahzarlar Kanununa, 7/5/1987 tarihli ve 3359 sayılı Sağlık Hizmetleri Temel Kanununun 3 üncü maddesinin (k) bendine, 12/6/1933 tarihli ve 2313 sayılı Uyuşturucu Maddelerin Murakabesi Hakkında Kanuna ve 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Aktarma merkezi: Ürünlerin ve etkin maddelerin, nakliyat yolunun bir sonraki aşamasına geçmeyi beklerken uygun şekilde boşaltma, tekrar yükleme ya da geçici depolamasının yapıldığı ve saklama koşulları ile ilgili gerekli tüm tedbirlerin alınması kaydıyla (soğuk oda koşulu/oda sıcaklığı, sıcaklık-nem izlenmesi, güvenlik tedbirleri ve benzeri) maksimum 72 saat tutulabildiği geçici saklama merkezini, b) Bakanlık: Sağlık Bakanlığını, c) Beşeri tıbbi ürün: Hastalığı tedavi etmek ve/veya önlemek, teşhis koymak veya farmakolojik, immünolojik ya da metabolik etki göstererek bir fizyolojik fonksiyonu iyileştirmek, düzeltmek veya değiştirmek amacıyla, insanlarda kullanılan veya insana uygulanan her türlü doğal ve/veya sentetik kaynaklı etkin madde veya maddeler kombinasyonunu içeren ürünü, ç) Dağıtım: Ürünlerin ve etkin maddelerin bu Yönetmelikte belirtilen istisnalar dışında doğrudan nihai tüketiciye satışı hariç olmak üzere tedarik edilmesi, saklanması, satılması ve yetkili kişi ve kuruluşlara ulaştırılması dâhil olmak üzere bütün işlemleri, d) Ecza ticarethanesi: Ürünlerin ve etkin maddelerin tedarik edilmesi, saklanması, satılması, dağıtımı ve ihracatı faaliyetlerinden birinin veya tümünün yürütüldüğü müesseseleri, e) Elleçleme: Ürünlerin ve etkin maddelerin asli niteliklerinin değiştirilmeden tasnif edilmesi işlemini, f) Etkin madde: Bir beşeri tıbbi ürünün üretiminde kullanılması planlanan, üretiminde kullanıldığında fizyolojik fonksiyonları düzeltmek, iyileştirmek, değiştirmek veya tıbbi teşhis amacıyla farmakolojik, immünolojik veya metabolik etki göstermek üzere ürünün etkin bileşeni olan madde ya da maddeler karışımını, g) Geçici depolama yeri: Ürünlerin ve etkin maddelerin gümrüğe sunulmasından sonra gümrükçe onaylanmış bir işleme veya kullanıma tabi tutuluncaya kadar depolandığı, 27/10/1999 tarihli ve 4458 sayılı Gümrük Kanunu çerçevesinde tanımlanan yerleri, ğ) Gümrük antreposu: Gümrük gözetimi altında bulunan ürünlerin ve etkin maddelerin konulması amacıyla kurulan ve kuruluşunda aranılacak koşulları ve nitelikleri ilgili mevzuatında belirlenen 4458 sayılı Gümrük Kanunu çerçevesinde tanımlanan antrepoları, h) Hizmet alan: Ürünün kalitesinin korunması ve bütünlüğünün sürdürülebilmesi için bu Yönetmelik kapsamındaki hizmetleri veren ile yaptığı sözleşme çerçevesinde hizmet alan tüzel ya da gerçek kişi veya kişileri, ı) Hizmet veren: Ürünün kalitesinin korunması ve bütünlüğünün sürdürülebilmesi için bu Yönetmelik kapsamındaki hizmetleri alan ile yaptığı sözleşme çerçevesinde hizmet veren tüzel ya da gerçek kişi veya kişileri, i) İlaç Takip Sistemi (İTS): Beşeri tıbbi ürünlerin karekod kullanılarak tekilleştirilmesini, her biriminin geçtiği noktalardan yapılan bildirimler ile üretim, ithalat, ihracat, alış, satış, devir, tüketim, zayi olma, geri ödeme gibi tedarik zincirinde gerçekleşen tüm hareketlerini ya da hareket iptallerini gerçek zamanlı izleyen, geri çekme, bloke etme gibi bu ürünler üzerinde yapılması gereken iş ve işlemlerin gerçekleştirildiği merkezi kayıt ve takip sistemini, j) İmalat: Klinik araştırma ürünleri de dâhil beşeri tıbbi ürün ve/veya etkin maddelerin üretiminde kullanılan başlangıç maddelerinin tartımını, bölünmesini, işlenmesini, primer ambalajlama işlemlerini, sekonder ambalajlama işlemlerini, bitmiş ürün haline getirilmesini, bunlarla ilgili kontrolleri ve seri serbest bırakma faaliyetlerini, k) Kanun: 2/3/1927 tarihli ve 984 sayılı Ecza Ticarethaneleriyle Sanat ve Ziraat İşlerinde Kullanılan Zehirli ve Müessir Kimyevî Maddelerin Satıldığı Dükkânlara Mahsus Kanunu, l) Komisyoncu: Dağıtım ve fiziksel elleçleme yapmayan, tüzel ya da gerçek kişi adına bağımsız olarak görüşmeler yapan, ürünlerin ve etkin maddelerin satışı, satın alınması veya ihracatı ile ilgili tüm aktivitelerde yalnızca aracılık etmeye yetkili tüzel ya da gerçek kişi veya kişileri, m) Kurum: Türkiye İlaç ve Tıbbî Cihaz Kurumunu, n) Kontrole tabi kimyasal madde/prekürsör: 16/6/2004 tarihli ve 25494 sayılı Resmî Gazete’de yayımlanan Kontrole Tabi Kimyasal Maddeler Hakkında Yönetmelik kapsamında tanımı yapılan listelenmiş maddeler ve listelenmemiş maddeleri, o) Listelenmiş madde: Kolaylıkla izole edilerek çıkartılıp kullanımlarına imkan vermeyen karışımlar ve halihazırda uygulanabilen yollarla yeniden elde edilemeyen karışımlar ile bu şekildeki farmasötik preparatlar ve diğer preparatlar hariç olmak üzere, Kontrole Tabi Kimyasal Maddeler Hakkında Yönetmelik ekinde sıralanan maddeleri ve bunların karışımlarını ve doğal  haldeki ürünlerini, ö) Listelenmemiş madde: Kontrole Tabi Kimyasal Maddeler Hakkında Yönetmelik ekinde yer almamakla birlikte yasadışı uyuşturucu ve/veya psikotrop madde imalinde kullanılmış olduğu tespit edilmiş ve edilecek olan maddeleri, p) Majistral ilaç: Hasta için özel olarak hekim tarafından reçete edilen ve eczanede bu formüle göre hazırlanan ilacı, r) Mesul müdür: Ürünler, etkin maddeler ve iyi dağıtım uygulamaları hakkında gerekli temel, bilimsel ve teknik bilgi birikimi olan, ilgili firma ve Kurum tarafından sorumlu olarak kabul edilen eczacıyı, s) Muhafaza: Aktarma merkezlerinde geçici süreli bulundurulması hariç olmak üzere, ürünlerin ve etkin maddelerin kalitelerinin sürdürülebilmesi için iyi dağıtım uygulamaları doğrultusunda depolanmasını, ş) Müdürlük: İl ve İlçe Sağlık Müdürlüklerini, t) Müfettiş: Kurumda görevli başmüfettiş, müfettiş ve müfettiş yardımcısını, u) Özel saklama koşulu: Oda sıcaklığının dışındaki saklama koşullarını, ü) Prodüvi: Majistral ilaç yapımında kullanılan farmasötik kalitedeki hammaddeleri, v) Serbest Bölge: 6/6/1985 tarihli ve 3218 sayılı Serbest Bölgeler Kanunu çerçevesinde tanımlanan bölgeyi, y) Sorumlu personel: Aktarma merkezlerinde görev alan ve ilgili firma ile Kurum tarafından sorumlu olarak kabul edilen ön lisans veya lisans mezunu kişiyi, z) Şube: Kurumca izin belgesi düzenlenmiş bir ecza ticarethanesinin şubesi olarak, aynı ticarî unvan ve başka mesul müdürün sorumluluğu altında ve ayrı bir izin belgesi alınması şartı ile faaliyet gösteren ecza ticarethanesini, aa) Ürün: Majistral ilaçlar ve klinik araştırmalarda kullanılacak araştırma ürünleri hariç olmak üzere beşeri tıbbi ürünler, özel tıbbi amaçlı gıdalar ve prodüvileri, bb) Ürün Denetmeni: Kurumda görevli ürün denetmeni ve ürün denetmen yardımcısını, ifade eder. İKİNCİ BÖLÜM Tedarik Zinciri Tedarik zincirine ilişkin hükümler MADDE 5- (1) Ürünlerin ve etkin maddelerin yasal tedarik zinciri dâhilinde hareketi zorunludur. Yasal tedarik zinciri, ilgili mevzuatı çerçevesinde ruhsat/izin/yetki verilmiş ve bu kapsamda ürünlerin ve etkin maddelerin ilgisine göre alımı, satımı, ihracatı, saklanması, komisyonculuğu, dağıtımı veya nakliyesi faaliyetlerini yürüten kişi, kurum ve kuruluşlardan oluşur. Beşeri tıbbi ürün üretim yeri izin belgesi sahipleri ilgili mevzuatında belirtilen hükümler çerçevesinde değerlendirilir. (2) Yasal tedarik zinciri dâhilindeki faaliyetler bu Yönetmelikte belirtilen alanlar ve sınırlar çerçevesinde yürütülür. (3) Ruhsatsız/izinsiz, sahte, miadı dolmuş, hatalı üretilmiş olan, değiştirilmiş, bozulmuş ve geri çekilmiş ürünlerin satışı yapılamaz. (4) Ruhsatsız/izinsiz, sahte, hatalı üretilmiş olan, değiştirilmiş ve/veya bozulmuş olduğu tespit edilen veya bunlara yönelik şüphe duyulan ürünler derhal Kuruma, ilgili kurum/kuruluşa ve ruhsat sahibine bildirilir. Kurumca, İlaç Takip Sistemi üzerinden gerekli sorgulamalar da yapılarak bu tür durumların tespiti ya da buna dair yeterli şüphe bulunması halinde, ilgili ürünlerin/serilerin tedarik zincirine girmesini önleyecek tedbirler alınır. Bu hususta nihai karar verilene kadar ilgili ürünler/seriler fiziksel olarak ayrı ve kilitli bir alana alınır ve elektronik sistemde bunların satışı engellenir. (5) Kurumca gerek görülmesi halinde inceleme/denetim yapılır. Ecza ticarethanesi MADDE 6- (1) Ecza ticarethanesi, ürünlerin ve etkin maddelerin saklama koşullarına uygun olarak muhafaza edilmelerini ve dağıtılmalarını garanti edecek yeterli ve uygun bina, tesisat, ekipman, kapasite ve fiziki yapılanma ile yeterli sayıda, uygun nitelikte personele sahip olmalıdır. (2) Ürünler ve etkin maddeler ile 9 uncu maddenin beşinci fıkrasında ecza ticarethanelerinde satılabileceği belirtilen diğer ürünler ayrı alanlarda depolanır. (3) Ecza ticarethanelerinde bu Yönetmelikte geçen faaliyetlerin yürütülmesi ve ürünlerin kalite etkililik ve güvenliliğinin sağlanabilmesi için oluşturulacak fiziksel alanlar, altyapı koşulları, personel, şikâyetler, iç denetim, sevkiyat, fason iş ve işlemler, kalite yönetim ve dokümantasyon sistemi gereklilikleri ile yürütülen tüm faaliyetlere ilişkin ayrıntılar kılavuzla düzenlenir. (4) Ecza ticarethaneleri tarafından, ürünlerin piyasadan derhal geri çekilebilmesini sağlayacak bir dağıtım kayıt sistemi kurulur. Geri çekme işlemlerinin hızlı ve etkin bir şekilde gerçekleştirilmesini sağlayacak acil eylem planı ile 19/11/2015 tarihli ve 29537 sayılı Resmî Gazete’de yayımlanan Geri Çekme Yönetmeliğine uygun geri çekme prosedürü oluşturulur. Geri çekilen, imhaya ayrılan veya iade ürünler ve etkin maddeler ecza ticarethanesinde bulunan diğer ürünlerden fiziksel olarak ayrı şekilde, tanımlı alanlarda saklanır. Ürünlere ait bilgiler kayıt altına alınır. Aktarma merkezi MADDE 7- (1) Aktarma merkezleri ürünler ve etkin maddelerin saklama koşulları ile ilgili gerekli tüm tedbirlerin alınması kaydıyla (soğuk oda koşulu/oda sıcaklığı, sıcaklık-nem izlenmesi, güvenlik tedbirleri ve benzeri) maksimum 72 saat tutulabildiği geçici saklama merkezleridir. (2) Aktarma merkezlerinde ürün ve etkin maddelerin bekletildiği sürelerin asgariye indirilmesi için gerekli tedbirler alınır ve bu süreler kaydedilir. (3) Aktarma merkezlerinde sıcaklık/nem değerleri kayıt altına alınır ve kayıtlar saklanır. (4) Aktarma merkezlerinde ürün ve etkin maddelerin aktarma merkezine ulaştığı sevkiyat ambalajları bozulmayacak şekilde, temiz alanlarda, uygun koşullarda ve gerekli güvenlik tedbirleri alınmak suretiyle saklanması sağlanır. (5) Aktarma merkezlerinde özel saklama koşulu gerektiren ürün ve etkin maddelerin saklanması gerektiği durumlarda tedarikçinin sevkiyat validasyonlarında tanımladığı koşullara (strafor kutular, buz aküsü data logger ve benzeri ekipman yerleşimi) riayet edilerek sevkiyat ambalajları bozulmayacak şekilde saklanması sağlanır. (6) Ecza ticarethaneleri tarafından aktarma merkezlerinden hizmet alınması, ecza ticarethanelerinin ürün ve etkin maddelerin kalitesine ilişkin sorumluluklarını ortadan kaldırmaz. Komisyoncu MADDE 8- (1) Komisyoncu ruhsatlı/izinli ürünlerin ve etkin maddelerin satışı veya satın alınması ile ilgili tüm faaliyetlere yalnızca aracılık eder. (2) Komisyoncunun ruhsatlı/izinli ürünlerin ve etkin maddelerin dağıtımını ve fiziksel elleçlemesini yapması, bu ürünleri sahipliğine alması ve kendi namına ya da vekâleten satması yasaktır.  ÜÇÜNCÜ BÖLÜM Faaliyet Alanları, Başvuru, Belgelendirme, Nakil, Tadilat ve Kapatma Faaliyet alanları ve sınırları MADDE 9- (1) İlgili Bakanlıkların mevzuatında yer alan hükümler saklı kalmak suretiyle bu Yönetmelik kapsamındaki faaliyetler ancak bu Yönetmelikte belirtilen hükümlere uyulması şartıyla Kurumca verilecek izin kapsamında yürütülür.  (2) 1 inci maddede belirtilen faaliyetler; yetkileri çerçevesinde ecza ticarethaneleri, aktarma merkezleri, gümrük antrepoları ve geçici depolama ve dağıtım yerlerinde yürütülür. Bununla birlikte gümrük antrepoları ve geçici depolama yerlerinde yürütülen faaliyetler gümrük mevzuatı hükümlerine tabidir. (3) Ecza ticarethaneleri, izin belgesinde kayıtlı faaliyetler dışında faaliyet gösteremez, 1 inci maddede belirtilen faaliyetler için, izin belgesinde kayıtlı adres dışında tesis kullanılamaz. (4) Ecza ticarethanelerinin başvurarak ayrıca izin belgesi almaları halinde şubeleri açılabilir. (5) Ecza ticarethanelerinde, ürünler ve etkin maddeler ile veteriner tababette kullanılan tıbbi ürünlerin, kozmetik ürünlerin, takviye edici gıdaların, sıhhi-hijyenik tıbbi madde ve malzemelerin, tıbbi cihazların, sağlık profesyonelleri tarafından tavsiye edilen özel beslenme amaçlı gıdaların, vücut ağırlığı kontrolü için diyetin yerini alan gıdalar, bebek formülleri, devam formülleri, bebek ve küçük çocuk ek gıdaları ile ilgili mevzuatına ve bu Yönetmelik hükümlerine uyulması şartı ile toptan veya perakende alımı, satımı, ihracatı, muhafazası, dağıtımı ve nakliyesi faaliyetleri yürütülebilir.  (6) Ecza ticarethaneleri sadece; a) Eczanelere, b) Beşeri tıbbi ürün imalathanelerine, c) Diğer ecza ticarethanelerine, ürün ve etkin madde satışı yapabilir. Ayrıca ecza ticarethanelerinden; ç) Bakanlıkça, ilgili Bakanlık veya kurumlarla koordinasyonla oluşturulacak listelerdeki ürünlerle ve kullanım amacıyla sınırlı olmak koşuluyla, ilgili mevzuatında ürün bulundurması gerektiği belirtilen yerlere, d) Kurumca onay verilmesi kaydıyla araştırmalarda kullanılacak olan ruhsatlı ürünleri ve hammaddeleri ilgili kurum ve kuruluşlara, e) İlgili mevzuat hükümleri saklı kalmak kaydıyla yalnızca veteriner tıbbi ürünleri, bu ürünleri satmaya yetkili veteriner hekim muayenehanelerine, polikliniklerine ve hayvan hastanelerine, f) Bağışıklama hizmetinde kullanılmak ve ticari amaç taşımamak kaydıyla sadece aşıları, özel muayenehaneler ve özel teşhis ve tedavi merkezlerine, g) Eczacı bir mesul müdür istihdam etmek şartıyla ilaç ihraç etme yetkisi olanlara, ürünlerin toptan satışı yapılabilir. Ecza ticarethanelerinden diğer ecza ticarethanelerine ve eczacı bir mesul müdür istihdam etmek şartıyla ilaç ihraç etme yetkisi olanlara uyuşturucu, psikotrop veya prekürsör maddeler ve ulusal ve uluslararası kontrole tabi ilaçların satışı yapılamaz. Aynı ecza ticarethanesinin şubeleri bu kısıtlamanın dışındadır. (7) Kanunun 11 inci maddesinde belirtilen istisnalar dışında ecza ticarethanelerinden şahıslara toptan veya perakende satış yapılamaz. (8) Ecza ticarethaneleri, uyuşturucu, psikotrop veya prekürsör maddeler ve ulusal ve uluslararası kontrole tabi ilaçlar hariç olmak üzere ürünleri ve etkin maddeleri, ruhsat/izin sahibi veya bunların yetki verdiği tüzel ya da gerçek kişi veya kişilerden veya diğer ecza ticarethanelerinden tedarik edebilir. (9) Ecza ticarethaneleri tarafından ilgili mevzuat hükümleri saklı kalmak ve İTS bildirimleri yapılmak suretiyle ihracat yapılacak ülke mevzuatına uygun ihracat faaliyetleri yapılabilir.  (10) Ecza ticarethanelerinde bölme, parçalama, yeniden ambalajlama gibi imalat faaliyetlerinde bulunulamaz. (11) Serbest bölgede faaliyet gösterecek ecza ticarethaneleri, ilgili mevzuata ve bu Yönetmelik hükümlerine uymak zorundadır. (12) Ecza ticarethaneleri faaliyetlerini yürütürken, uyuşturucu, psikotrop veya prekürsör maddeler ve ulusal ve uluslararası kontrole tabi ilaçlar bu Yönetmelik ve ilgili mevzuat hükümleri doğrultusunda alım ve satımını yapmakla ve tespit ettikleri uygunsuzlukları Kuruma bildirmekle yükümlüdür. Başvuru ve değerlendirme MADDE 10- (1) 1 inci maddede yer alan faaliyetler ile ilgili ecza ticarethanesi olarak faaliyet göstermek isteyen gerçek ya da tüzel kişi veya kişiler, EK-1 ve EK-2’de belirtilen bilgi ve belgelerle birlikte müdürlüğe başvuruda bulunur. (2) Aktarma merkezi faaliyetinde bulunmak isteyen gerçek ya da tüzel kişi veya kişiler, EK-3 ve EK-4’te belirtilen bilgi ve belgelerle birlikte müdürlüğe başvuruda bulunur. (3) Komisyoncu olarak faaliyet göstermek isteyen kişiler, EK-5’te belirtilen bilgi ve belgelerle müdürlüğe başvuruda bulunur. (4) Başvurularda sunulması gereken bilgi ve belgelerde eksiklik olması halinde başvuru değerlendirmeye alınmaz. (5) Gerekli bilgi ve belgelerin eksiksiz sunulmasını takiben en geç on beş gün içinde müdürlük tarafından bu Yönetmelik hükümlerine göre mahallinde kontrol gerçekleştirilir. Komisyoncular için mahallinde kontrol gerçekleştirilmeksizin dosya üzerinden değerlendirme yapılır. Komisyoncuların mahallinde denetlenmesine, gerekmesi halinde Kurum tarafından karar verilir. (6) Beşinci fıkrada belirtilen kontrol, denetim ve/veya değerlendirme neticesinde uygunsuzluk tespit edilmesi halinde bu durum başvuru sahibine bildirilir ve uygunsuzluğun giderilmesi talep edilir.  (7) Beşinci ve/veya altıncı fıkralarda belirtilen süreçlerin tamamlanmasının ardından müdürlükçe tüm bilgi ve belgeler Kuruma iletilir. Bilgi ve belgelerin Kuruma ulaşmasını takiben on beş gün içinde gerekli değerlendirme yapılır. Başvuru değerlendirme süresi toplamda 90 günü geçemez. (8) Yapılacak değerlendirme sonucunda Kurumca belirlenen esaslar doğrultusunda gerekli denetimler yürütülür. Bununla birlikte aktarma merkezleri için Kurumun denetim yapma hakkı saklı kalmak suretiyle müdürlükçe denetimler yürütülerek sonuçları Kuruma bildirilir. Belgelendirme MADDE 11- (1) 10 uncu maddenin yedinci fıkrasında belirtildiği şekilde Kurum tarafından yapılan değerlendirme sonucunda başvurunun uygun olduğunun tespit edilmesi ve yapılacak denetimler sonucu uygun bulunması halinde ecza ticarethaneleri ve aktarma merkezlerine faaliyetlere uygun olarak izin belgesi ile mesul müdürlük belgesi veya sorumlu personel izin belgesi düzenlenir. (2) İzin belgesi ile mesul müdürlük belgesi veya sorumlu personel izin belgesinde kayıtlı bilgilerde oluşacak her türlü değişiklik Kuruma bildirilir, belgelerin aslı gerekli işlemler için Kuruma iletilir. (3) Kurum tarafından yapılacak değerlendirmeye istinaden uygun bulunan komisyoncuya ait bilgiler kayıt altına alınarak Kurumun resmî internet sitesinde yayımlanır. Kurum, sonucu yazı ile müdürlüğe ve başvuru sahibine bildirir. Komisyoncular için ayrıca belge düzenlenmez. (4) Komisyoncuya ait kayıtlı bilgilerde oluşacak her türlü değişiklik Kuruma bildirilir.  Kurum tarafından mevcut kayıt üzerinde gerekli değişiklikler yapılır. Nakil ve tadilat MADDE 12- (1) Bu Yönetmelik kapsamındaki yerlerin nakil işlemlerinde bu yerlerin açılmasına ilişkin usûl ve esaslar uygulanır. Mevcut izin belgeleri Kuruma sunulur. Yeni izin belgeleri düzenlenene kadar mevcut yerler, vasfını koruduğu müddetçe faaliyetine devam eder. (2) İzin verilen yerlerde tadilat yapılmasını gerektiren hallerde, ilgili alanlarda tadilat yapılmadan önce EK-6’da belirtilen bilgi ve belgeler ile müdürlüğe başvuruda bulunulur. Gerekmesi halinde denetim yapılabilir. Kapatma MADDE 13- (1) Herhangi bir sebeple kapatılacak olan ecza ticarethanesinde mevcut ürünler ve etkin maddeler yasal tedarik zinciri dâhilinde yetkili yerlere devredilir ve bütün bu işlemlerin kayıtları tutulur. Uyuşturucu, psikotrop veya prekürsör maddeler ve ulusal ve uluslararası kontrole tabi ilaçların devir ve teslimleri ise müdürlükçe görevlendirilen yetkililer nezaretinde tutanak düzenlenerek gerçekleştirilir. İlaç Takip Sistemine gerekli bildirimler yapılır. (2) Kapatılacak ecza ticarethanelerince, mevcut ürünler ve etkin maddelerin yetkili yerlere devredilmesine ve İlaç Takip Sistemine gerekli bildirimlerin yapılmasına istinaden ecza ticarethanesine ait izin belgesi ve mesul müdürlük belgesi müdürlükçe Kuruma gönderilir ve belgeler Kurum tarafından iptal edilir. (3) Aktarma merkezlerinin kapatılma talepleri, izin belgesi ve sorumlu personel izin belgesi ile birlikte müdürlükçe Kuruma gönderilir ve belgeler Kurum tarafından iptal edilir. (4) Komisyoncuların faaliyetine son verme talepleri müdürlükçe Kuruma bildirilir ve Kurum tarafından mevcut kayıt üzerinde gerekli düzenlemeler yapılır. DÖRDÜNCÜ BÖLÜM Mesul Müdür ve Sorumlu Personel Mesul müdür MADDE 14- (1) Ecza ticarethanesi, eczacı bir mesul müdür ile faaliyet gösterir ve mesul müdür adına Kurumca mesul müdürlük belgesi düzenlenir. (2) Mesul müdür, bu Yönetmelik, ilgili diğer mevzuat ve iyi dağıtım uygulamaları prensiplerine uygun olarak ürünlerin ve etkin maddelerin nihai tüketiciye satışı hariç olmak üzere tedarik edilmesi, muhafaza edilmesi, satılması, dağıtımı ve ihracatı faaliyetlerinden sorumludur. (3) Ecza ticarethanelerinin şubeleri olması durumunda her bir şubede ayrı mesul müdür görevlendirilir.  (4) Ecza ticarethanesinin hizmet verdiği saatlerde mesul müdürün görevi başında bilfiil bulunması zorunludur. (5) Mesul müdür seçim yolu ile gelinen görevler haricinde başka hiçbir görev yürütemez. Ancak seçim yolu ile üstlenilen görev, ecza ticarethanesinin hizmet verdiği saatlerde mesul müdürün görevinin başında bulunmasını engelleyecek mahiyette ise, yeni bir mesul müdür tayin edilir. (6) Hastalık ve sair mazeretlerle ecza ticarethanesinden bir haftaya kadar ayrılmak zorunda kalan mesul müdür durumunu müdürlüğe yazılı olarak bildirmelidir. Ayrılış müddeti bir haftadan iki aya kadar devam edecekse, ecza ticarethanesinde hâlihazırda görev yapan mesul müdürlük vasıflarını haiz bir eczacının bulunması halinde bu kişi vekâleten görevlendirilebilir, aksi halde ecza ticarethanesine herhangi bir özel ya da kamu kurum/kuruluşunda görev yapmayan eczacı vekâleten görevlendirilerek müdürlüğe bildirilir. (7) İki ayı geçen ayrılmalarda ise, yeni bir mesul müdürün tayini için müdürlük aracılığı ile Kuruma başvurulur, aksi takdirde mesul müdür tayinine kadar ecza ticarethanesinin izin belgesi askıya alınmak suretiyle faaliyeti durdurulur. (8) Yapılan denetimlerde üst üste iki defa işinin başında bulunmayan mesul müdüre yazılı olarak ikazda bulunulur. Bu ikazdan sonra üçüncü defa işinin başında bulunmadığı tespit olunan mesul müdürün belgesi iptal edilir. (9) Mesul müdürlük görevinin herhangi bir şekilde boşalması halinde, durum, en geç beş iş günü içerisinde ecza ticarethanesi sahibince müdürlüğe bildirilir ve mesul müdürlük belgesi iptal edilmek üzere iade edilir. Yeni mesul müdür tayin edilmesi için, gerekli belgeler ile birlikte bu görevin boşalmasından itibaren en geç on beş iş günü içerisinde müdürlük aracılığı ile Kuruma başvurulur. Aksi takdirde mesul müdür tayinine kadar ecza ticarethanesinin izin belgesi askıya alınmak suretiyle faaliyeti durdurulur. (10) Bu maddede belirtilen koşulları yerine getirmesi şartı ile ecza ticarethanesi izin sahibi, mesul müdür sorumluluğunu bizzat kendisi yürütebilir. Sorumlu personel MADDE 15- (1) Aktarma merkezleri, ön lisans/lisans mezunu bir sorumlu personel ile faaliyet gösterir ve sorumlu personel adına Kurumca sorumlu personel izin belgesi düzenlenir. (2) Sorumlu personel, bu Yönetmelik, ilgili diğer mevzuat ve iyi dağıtım uygulamaları prensiplerine uygun olarak ürünlerin ve etkin maddelerin temiz alanlarda ve uygun koşullarda, gerekli güvenlik tedbirleri alınmak suretiyle geçici süreli saklanması faaliyetlerinden sorumludur. (3) Aktarma merkezlerinin hizmet verdiği saatlerde sorumlu personelin görevi başında bilfiil bulunması gerekir. (4) Ön lisans veya lisans mezunu olması şartı ile aktarma merkezi izin sahibi, sorumlu personel sorumluluğunu bizzat kendisi yürütebilir. (5) Sorumlu personel seçim yolu ile gelinen görevler haricinde başka hiçbir görev yürütemez. Ancak seçim yolu ile üstlenilen görev, aktarma merkezinin hizmet verdiği saatlerde sorumlu personelin görevinin başında bulunmasını engelleyecek mahiyette ise, yeni bir sorumlu personel tayin edilir. (6) Hastalık ve sair mazeretlerle aktarma merkezinden bir haftaya kadar ayrılmak zorunda kalan sorumlu personel durumunu müdürlüğe bir yazıyla veya kayıtlı elektronik posta ile bildirir. Ayrılış müddeti bir haftadan iki aya kadar devam edecekse herhangi bir özel ya da kamu kurum/kuruluşunda görev yapmayan ön lisans/lisans mezunu birisi vekâleten görevlendirilerek müdürlüğe bildirilir. (7) İki ayı geçen ayrılmalarda ise, yeni sorumlu personel tayini için müdürlük aracılığı ile Kuruma başvurulur, aksi takdirde sorumlu personel tayinine kadar aktarma merkezinin izin belgesi askıya alınmak suretiyle faaliyeti durdurulur. (8) Yapılan denetimlerde üst üste iki defa işinin başında bulunmayan sorumlu personele yazılı olarak ikazda bulunulur. Bu ikazdan sonra üçüncü defa işinin başında bulunmadığı tespit olunan sorumlu personelin izin belgesi iptal edilir. (9) Sorumlu personel görevinin herhangi bir şekilde boşalması halinde, durum, en geç beş iş günü içerisinde aktarma merkezi sahibince müdürlüğe bildirilir ve sorumlu personel izin belgesi iptal edilmek üzere iade edilir. Yeni sorumlu personel tayin edilmesi için, gerekli belgeler ile birlikte bu görevin boşalmasından itibaren en geç on beş iş günü içerisinde müdürlük aracılığı ile Kuruma başvurulur. Aksi takdirde sorumlu personel tayinine kadar aktarma merkezinin izin belgesi askıya alınmak suretiyle faaliyeti durdurulur. BEŞİNCİ BÖLÜM Zorunlu Hizmetler, Saklama ve Nakliye, Kayıtlar, Hizmet Alımı Sunulması gereken zorunlu hizmetler MADDE 16- (1) Eczanelere dağıtım yapan ecza ticarethanelerinde, Kurumca oluşturulan güncel zorunlu ilaçlar listesinde yer alan ürünlerin, ildeki en az 3 eczaneye yetecek miktarda bulundurulması ve talep edilen yerlere en kısa sürede ulaştırılması gerekir. Bu maddenin tatbikinde ürünlerin piyasada bulunma durumu dikkate alınır. (2) Bu Yönetmelik kapsamında faaliyet gösteren kişi, kurum ve kuruluşlar, hastanın ilaca erişiminde mağduriyet yaşamaması için gerekli tedbirleri almakla yükümlüdür. Saklama ve nakliye ile ilgili hususlar MADDE 17- (1) Ürünler ve etkin maddeler saklama koşullarına uygun olarak muhafaza edilir. Özel saklama koşulu gerektiren ürün ve etkin maddelerin niteliğine uygun fiziki şartlar sağlanarak gerekli kayıtlar tutulur. (2) Depolama alanlarında, ürün ve etkin maddelerin sıcaklık ve nem değerleri belirlenen limitler dışına çıktığında uyarı verecek etkin bir alarm sistemi kurulur. (3) Ürünlerin ve etkin maddelerin, nakliyesi sırasında kalitelerinin korunarak, gerekli sıcaklık ve nem koşulları altında sevkiyatı sağlanır. Ürünlerin ve etkin maddelerin hasar görmesine ve çalınmasına karşı gerekli önlemler alınır. Kayıtlar MADDE 18- (1) Bu Yönetmelik kapsamında yürütülen faaliyetlerde ilgisine göre, ürünlerin veya etkin maddelerin sipariş, alım, satım, dağıtım, iade, imha ve stoklarını gösteren kayıtlar tutulmalıdır. Bu kayıtlar parti numarası, son kullanma tarihi, ürünün veya etkin maddenin adı, alınan veya dağıtılan miktarı, alım veya dağıtım yapılan kişi veya kuruluşların adları ve adresleri ile geri çekme işlemleri açısından izlenebilirliğini sağlayacak tüm bilgileri içermelidir. (2) Ecza ticarethanelerinde, uyuşturucu ve/veya psikotrop ilaçlarla, kan ürünleri ve immünolojik tıbbi ürünlere ilişkin kayıtlar ilgili mevzuatına ve Kurum tarafından belirlenen usul ve esaslara uygun olarak tutulur. (3) Ecza ticarethanelerinde sıcaklık ve nem takibine ilişkin kayıtlar elektronik ortamda tutulur. (4) Bu Yönetmelik kapsamındaki faaliyetlerde bulunan yerlerde görevli personele ilişkin tüm kayıtlar tutularak saklanmalıdır. (5) İlaç Takip Sistemi kapsamına giren ürünler üzerinde yapılan tüm işlem ve hareket bilgilerinin İlaç Takip Sistemine bildirimi yapılır. İlaç Takip Sistemine yapılan bildirim ile mevcut fiziki stoklar ve ürünün sevk edildiği yeri ve ürün miktarlarını gösteren bilgi ve belgeler uyumlu olmalıdır. (6) Ecza ticarethaneleri tarafından, ihracat faaliyeti ile ilgili olarak İlaç Takip Sistemine ihracat bildirimi yapılır. İlaç Takip Sistemine yapılan ihracat bildirimlerindeki bilgiler ile malın ihraç edildiği ülke ve firmayı gösteren belgelerin uyumlu olması gerekir. (7) Ecza ticarethanelerinin ihraç ettiği ürünler ile ilgili herhangi bir sorun çıkması halinde; ecza ticarethanesi tarafından ihracatın yapıldığı ülkenin sağlık otoritesine ve Kuruma bilgi verilmesi mecburidir. Bu bilgilendirmenin daha önce yazılı hale getirilmiş bir prosedür doğrultusunda yapılması gerekir. (8) Ecza ticarethaneleri tarafından, ihracı gerçekleştirilen ürünlere ilişkin ihracat beyannamelerinin birer örneği ve ihracat bildirimi yapılmış ürünlere ait karekod bilgileri gerektiğinde Kuruma sunulmak üzere muhafaza edilir. (9) Bu Yönetmelik kapsamındaki faaliyetlere ilişkin tüm kayıtlar faaliyetin yürütüldüğü mahallinde 5 yıl süre ile muhafaza edilir. Hizmet alımı ve sözleşmeler  MADDE 19- (1) Hizmet alan ile hizmet veren arasında görevlerin ve sorumlulukların açık şekilde tanımlandığı, hizmetin iyi dağıtım uygulamalarına uygunluğu yönünden takibine olanak sağlayan sözleşme yapılır. Bununla birlikte, bu hüküm tarafların Kuruma karşı olan sorumluluklarını kaldırmaz. ALTINCI BÖLÜM Denetim Yetkisi ve Denetimin Şekli Denetime yetkili olanlar MADDE 20- (1) Bu Yönetmelik kapsamında faaliyet gösteren tüm gerçek ya da tüzel kişi veya kişilerle, kamu kurum ve kuruluşlarına ait yerlerin denetim, inceleme ve soruşturmaları müfettiş, ürün denetmenleri ve müdürlükte görevli denetime yetkili kişiler tarafından yapılır. (2) Gümrük antreposu ve geçici depolama yerlerinde yapılacak denetimlere ilişkin iş ve işlemler Ticaret Bakanlığı tarafından ilgili mevzuat kapsamında yürütülür. Denetimin şekli MADDE 21- (1) Bu Yönetmelik kapsamına giren yerler, Kurumca belirlenen esaslar doğrultusunda denetlenir. Denetimlerle ilgili hususlar aşağıda belirtilmiştir: a) Bu Yönetmelik kapsamına giren yerler, Kurumun risk bazlı değerlendirmesi sonucu oluşturduğu program dâhilinde rutin denetimlere tabidir. Kurum tarafından gerekli görülmesi halinde program dışında da denetimler yapılabilir. b) Yapılan denetimlerde tespit edilen eksiklikler, mesul müdürün veya sorumlu personelin imzası alınarak teftiş defterine kaydedilir. c) Müfettişler ve/veya ürün denetmenleri yürüttükleri denetim sırasında; gerekli gördüğü dosya ve belgeleri kanuni bir engel bulunmadıkça, denetim yaptığı kamu veya özel kurum ve kuruluşlar ile ilgili kişilerden istemek, incelemek, gerek görülmesi halinde yetkili merciler tarafından onaylanmış nüshalarını almak, ürünlerin ve etkin maddelerin depolandığı, dağıtıldığı, satıldığı tüm yerlerde denetim, inceleme, sayım ve araştırma yapmak, numune almak, gerektiğinde bunları mühürlemek, dağıtımını, satışını veya ürün ve etkin maddelerin güvenliğiyle ilgili ciddi şüphenin oluşması durumunda inceleme ve araştırmalar sonuçlanıncaya kadar, piyasaya arzını geçici olarak durdurmak ve bu konularda her derecedeki yetkili ve ilgiliden her türlü yardım ve bilgiyi istemek ve gerekli yazışmaları yapmak hususlarında yetkilidir. ç) Bu maddede belirtilen denetimler vasıtasıyla bu Yönetmelik kapsamındaki yerlerin, İyi Dağıtım Uygulamaları Kılavuzu ve prensiplerine uygun faaliyette bulunmaları sağlanır. d) Denetimlerde tespit edilen eksikliklerin niteliğine göre süre verilerek eksikliklerin giderilmesi istenir. Verilen süre sonunda eksikliklerin giderilip giderilmediği hususunda gerek görülmesi halinde tekrar yerinde denetim yapılır. e) Denetim sırasında, bozuk veya mağşuş olduğundan veya saf olmadığından şüphe edilen ürünlerden ve etkin maddelerden numune alma işlemleri, Kurumca belirlenen usul ve esaslara göre yapılır. f) Numune alınması halinde, analizler tamamlanıncaya kadar ürünlerin ve etkin maddelerin bulundukları mahalde kalan kısımlarının satılması, dağıtılması yasaklanır ve mühürlenir. Uygun koşullarda muhafaza edilmesi sağlanır. Analiz neticesine göre gerekli işlemler Kurumca yürütülür. g) Denetimler sırasında kamu sağlığını tehlikeye atacak bir durumun tespit edilmesi halinde, Kurum bilgilendirilerek alınacak karar doğrultusunda işlem yapılır. ğ) Yapılacak denetimlere ilişkin usul ve esaslar Kurumca yayımlanan kılavuzlarla belirlenir. YEDİNCİ BÖLÜM Çeşitli ve Son Hükümler Müeyyideler MADDE 22- (1) Yapılan denetimlerde tespit edilen eksikliklerin tamamlanması için denetlenen yerlere, eksikliklerin niteliğine uygun olarak süre verilir. Verilen süre sonunda eksikliklerin giderilmemesi halinde, uygunsuzluğun niteliğine göre yazılı uyarı, faaliyetin durdurulması,  izin belgesinin tamamen veya kısmen askıya alınması veya izin belgesinin iptal edilmesi işlemleri ile fiilin mahiyeti ve sonuçları dikkate alınarak Kanunun ilgili maddeleri uyarınca idari para cezası uygulanabilir. (2) Bu Yönetmelik hükümlerine aykırı olarak faaliyet gösterdiği tespit edilen yerlerin mesul müdürlerinin belgeleri veya sorumlu personel izin belgeleri askıya alınabilir veya tamamen iptal edilebilir. (3) Bununla birlikte, bu Yönetmelik kapsamında Kurum tarafından izin verilen veya kayıt altına alınan kamu kurum ve kuruluşlarına ait yerler ile tüzel ya da gerçek kişi veya kişilere, aykırılığın durumuna uygun olarak bu maddede belirtilen yaptırımlar uygulanır.  (4) İzin belgesi tamamen veya kısmen askıya alınan veya iptal edilen yerlerin, eksikliklerin veya aykırılıkların giderildiğinin tespit edilmesi yönündeki talebine istinaden yapılacak inceleme neticesinde, bu eksikliklerin veya aykırılıkların giderildiğinin anlaşılması halinde, yeniden faaliyete geçmesine izin verilir. (5) Bu Yönetmelik hükümlerine aykırı davranıldığı durumlarda, aykırılığın niteliğine uygun olarak Kurum tarafından ürün hareketleri ve bildirimleri İlaç Takip Sistemi üzerinden durdurulabilir. (6) Bu Yönetmelik hükümlerine aykırı davranıldığı takdirde, fiilin durumuna göre Kanun, 26/9/2004 tarihli ve 5237 sayılı Türk Ceza Kanunu ve 7/11/2013 tarihli ve 6502 sayılı Tüketicinin Korunması Hakkında Kanun ve 2313 sayılı Uyuşturucu Maddelerin Murakabesi Hakkında Kanun hükümleri ve ilgili diğer mevzuat hükümleri uygulanır. Tanıtım ve reklam MADDE 23- (1) Bu Yönetmelik kapsamındaki faaliyetlerle ilgili her türlü tanıtım ve reklam, 1262 sayılı Kanunun ilgili hükümlerine uygun şekilde yapılır. Aksi takdirde, 1262 sayılı Kanundaki müeyyideler uygulanır. Kılavuzlar ve diğer düzenlemeler MADDE 24- (1) Yasal tedarik zinciri dâhilindeki yerlerde verilen hizmetlerin ve gösterilen faaliyetlerin kalitesinin arttırılması, sürekliliğinin ve ürün/etkin maddelerin yaşam döngüsü boyunca uygun şartlarda nihai kullanıcıya ulaştırılmasının sağlanmasını temin etmek amacı ile Kurum tarafından kılavuzlar hazırlanır ve yürürlüğe konulur. Hüküm bulunmayan hâller MADDE 25- (1) Bu Yönetmelikte hüküm bulunmayan hâllerde Kanun ve ilgili diğer mevzuat hükümleri uygulanır. Avrupa Birliği mevzuatına uyum MADDE 26- (1) Bu Yönetmelik, Beşeri Tıbbi Ürünler hakkında 6/11/2001 tarihli ve 2001/83/AT sayılı Beşeri Tıbbi Ürünler Hakkındaki Avrupa Parlamentosu ve Konsey Direktifi dikkate alınarak Avrupa Birliği mevzuatına uyum çerçevesinde hazırlanmıştır. Yürürlükten kaldırılan yönetmelik MADDE 27- (1) 20/10/1999 tarihli ve 23852 sayılı Resmî Gazete’de yayımlanan Ecza Depoları ve Ecza Depolarında Bulundurulan Ürünler Hakkında Yönetmelik yürürlükten kaldırılmıştır. Ruhsatnamelerin güncellenmesi  GEÇİCİ MADDE 1- (1) Bu Yönetmeliğin yürürlüğe girmesinden evvel adına ruhsatname düzenlenmiş olan ecza ticarethaneleri, bu Yönetmeliğin yayımı tarihinden itibaren on sekiz ay içerisinde izin belgelerini bu Yönetmeliğe uygun hale getirmek mecburiyetindedir. Ruhsatname kapsamındaki faaliyetlerin güncellenmesi GEÇİCİ MADDE 2- (1) Bu Yönetmeliğin yürürlüğe girmesinden evvel adına ruhsatname düzenlenmiş olan ecza ticarethanelerinde, majistral ilaç yapımında kullanılan etkin madde ve prodüvilerin bölme, parçalama, yeniden ambalajlanma işlemleri yapılmakta ise bu faaliyetler için bu Yönetmeliğin yayımı tarihinden itibaren on iki ay içerisinde 21/10/2017 tarihli ve 30217 sayılı Resmî Gazete’de yayımlanan Beşeri Tıbbi Ürünler İmalathaneleri Yönetmeliği doğrultusunda izin alınmalıdır. Yürürlük MADDE 28- (1) Bu Yönetmelik yayımı tarihinde yürürlüğe girer. Yürütme MADDE 29- (1) Bu Yönetmelik hükümlerini Türkiye İlaç ve Tıbbî Cihaz Kurumu Başkanı yürütür.   Ekleri için tıklayınız. "
"MİLLÎ SAVUNMA BAKANLIĞI AKARYAKIT İKMAL VE NATO POL TESİSLERİ İŞLETME BAŞKANLIĞI DİSİPLİN AMİRLERİ YÖNETMELİĞİ   Amaç MADDE 1- (1) Bu Yönetmeliğin amacı; Millî Savunma Bakanlığı Akaryakıt İkmal ve NATO POL Tesisleri İşletme Başkanlığında görev yapan Devlet memurlarının disiplin amirlerini belirlemektir. Kapsam MADDE 2- (1) Bu Yönetmelik, Millî Savunma Bakanlığı Akaryakıt İkmal ve NATO POL Tesisleri İşletme Başkanlığının merkez ve taşra teşkilatında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1’de yer alan Cetvelde gösterilmiştir. Disipline ilişkin usul ve esaslar bakımından uygulanacak mevzuat MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik MADDE 6- (1) 30/9/2003 tarihli ve 25245 sayılı Resmî Gazete’de yayımlanan Millî Savunma Bakanlığı Akaryakıt İkmal ve NATO POL Tesisleri İşletme Başkanlığı Disiplin Amirleri Yönetmeliği yürürlükten kaldırılmıştır. Yürürlük MADDE 7- (1) Bu Yönetmelik yayımı tarihinde yürürlüğe girer. Yürütme MADDE 8- (1) Bu Yönetmelik hükümlerini Millî Savunma Bakanlığı Akaryakıt İkmal ve NATO POL Tesisleri İşletme Başkanı yürütür.   Eki için tıklayınız. "
"BİNALAR İLE YERLEŞMELER İÇİN YEŞİL SERTİFİKA YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; binalar ve yerleşmelerin doğal kaynakları ve enerjiyi verimli kullanarak çevreye olan olumsuz etkilerini azaltmak için değerlendirme ve sertifikalandırma sistemlerinin oluşturulmasına; yeşil sertifika uzmanlarının, yeşil sertifika değerlendirme uzmanlarının ve eğitici kuruluşların nitelikleri ile yeşil bina ve yeşil yerleşmelerin değerlendirme kriterlerine ilişkin usul ve esasları belirlemektir. Kapsam. MADDE 2- (1) Bu Yönetmelik, mevcut ve yeni binalar ile yerleşmelerin sürdürülebilir çevresel, sosyal ve ekonomik performanslarının değerlendirilmesini ve sertifikalandırılmasını kapsar. Dayanak. MADDE 3- (1) Bu Yönetmelik, 1 sayılı Cumhurbaşkanlığı Kararnamesinin 107 nci maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Bakanlık: Çevre, Şehircilik ve İklim Değişikliği Bakanlığını,. b) Bina: Kendi başına kullanılabilen, üstü örtülü olan, insanların içine girebilecekleri, insanların oturmasına, çalışmasına, eğlenmesine, dinlenmesine veya ibadet etmesine yarayan, hayvanların ve eşyaların korunmasına uygun yapıyı,. c) Bina sahibi: Bina üzerinde mülkiyet hakkına sahip olan gerçek veya tüzel kişiyi veya varsa intifa hakkı sahibini, eğer her ikisi de yoksa binaya malik gibi tasarruf edeni veya bu Yönetmelik kapsamındaki iş ve işlemler için yasal vekâlet verdikleri temsilciyi,. ç) Değerlendirme kılavuzu: Yeşil binalar ile yeşil yerleşmelerin kriterlerini, başvuruların alınması ve değerlendirilmesini, sertifikalandırma usul ve esasları ile yeşil sertifika uzmanları ve yeşil sertifika değerlendirme uzmanlarının niteliklerini içeren dokümanı,. d) Değerlendirme kuruluşu: Türkiye Çevre Ajansını,. e) Eğitici kuruluş: Yeşil sertifika uzman adaylarına eğitim vermek amacıyla Bakanlıkça yetkilendirilmiş kurum veya kuruluşu,. f) Genel Müdürlük: Mesleki Hizmetler Genel Müdürlüğünü,. g) Ulusal yeşil sertifika sistemi (YeS-TR): Yeşil binalar ile yeşil yerleşmelerin sertifikalandırma sürecinin çevrimiçi olarak işletilmesi için Bakanlıkça oluşturulan sistemi,. ğ) Yerleşme: İçerisinde birden fazla bina bulunan imar parseli ve daha büyük ölçekteki alanı,. h) Yerleşme sahibi: Yeşil yerleşme sertifikası için müracaat edilen alan içinde mülkiyet hakkı ve tasarruf yetkisi bulunanları veya bu Yönetmelik kapsamındaki iş ve işlemler için yasal vekâlet verdikleri temsilciyi,. ı) Yeşil bina: Yer seçimi, tasarım, inşaat, işletme, bakım, tadilat, yıkım, atık ve atık suların bertarafını kapsayan, yaşam döngüsü boyunca sürdürülebilir, enerji verimli, doğayla uyumlu, düşük emisyonlu ve çevreye olan olumsuz etkileri asgari düzeye indirilmiş binayı,. i) Yeşil sertifika: Değerlendirme kuruluşu tarafından yapılan değerlendirme sonrası, kuruluşça binaya veya yerleşmeye verilen belgeyi,. j) Yeşil sertifika değerlendirme uzmanı: Değerlendirme kuruluşu ekibinde görev yapan ve binaların veya yerleşmelerin değerlendirme kılavuzuna göre değerlendirilmesinden ve puanlanmasından sorumlu olan yeşil sertifika uzmanlarını,. k) Yeşil sertifika uzmanı: Nitelikleri Bakanlık tarafından belirlenen ve Bakanlık veya Bakanlıkça yetkilendirilmiş eğitici kurum veya kuruluşlar tarafından verilen eğitimde başarılı olan kişileri,. l) Yeşil yerleşme: Yer seçimi, tasarım, inşaat, işletme, bakım, tadilat, yıkım, atık ve atık suların bertarafını kapsayan yaşam döngüsü boyunca sürdürülebilir, enerji verimli, doğayla uyumlu, düşük emisyonlu ve çevreye asgari düzeyde zarar veren içerisinde binalar ile yaşamın sürdürülebilmesi için gereken alt ve üst yapıyı içeren yerleşmeyi,. ifade eder. İKİNCİ BÖLÜM. Genel Esaslar. Genel esaslar. MADDE 5- (1) Yeşil sertifika almak isteğe bağlıdır. (2) Yeşil sertifika, bu Yönetmeliğin ekinde yer alan Ek-1 Yeşil Sertifika Bina Değerlendirme Kılavuzu ve Ek-2 Yeşil Sertifika Yerleşme Değerlendirme Kılavuzunda tanımlanan kriterler esas alınarak düzenlenir. (3) Yeşil sertifika almak isteyen bina veya yerleşme sahibi, Bakanlıkça yetkilendirilen yeşil sertifika uzmanlarından ve değerlendirme kuruluşundan hizmet alır. (4) Yeşil sertifika uzmanı, sertifika alınmak istenen bina veya yerleşmeye ait bilgileri ilgisine göre Ek-1 veya Ek-2’de yer alan değerlendirme kılavuzuna uygun olarak YeS-TR sistemine kaydeder. (5) Değerlendirme kuruluşu, başvuruları değerlendirme kılavuzuna göre, sisteme kaydedilen bilgiler üzerinden ve gerekli durumlarda yerinde etüt etmek suretiyle değerlendirerek işlem tesis eder. (6) Bina ve yerleşmelerin değerlendirilmesi ve sertifikalandırılmasına ilişkin işlemler YeS-TR’de gerçekleştirilir. (7) Bu Yönetmeliğin uygulanmasında doğabilecek tereddütler ve itirazlar Genel Müdürlük tarafından değerlendirilir. Bakanlığın bu Yönetmelik kapsamındaki her türlü eğitim ve yetkilendirme iş ve işlemlerini yapma yetkisi saklıdır. ÜÇÜNCÜ BÖLÜM. Eğitici Kuruluşlara, Değerlendirme Kuruluşuna, Yeşil Sertifika Uzmanlarına ve. Yeşil Sertifika Değerlendirme Uzmanlarına İlişkin Esaslar. Eğitici kuruluşlar. MADDE 6- (1) Yeşil binalar ile yeşil yerleşmeler gibi konularda faaliyet gösteren kamu veya özel hukuk hükümlerine tabi kamu tüzel kişiliğini haiz kurum ve kuruluşlar, üniversiteler ile sivil toplum kuruluşları, bu Yönetmeliğin ekinde yer alan Ek-3 Yeşil Sertifika Ulusal Yeşil Bina ve Yeşil Yerleşme Sertifikasyonu Eğitimine İlişkin Hususlar içerisinde belirtilen koşulları sağlamaları halinde eğitici kuruluş olarak faaliyet gösterebilirler. Eğitici kuruluşlar Bakanlıkça yetkilendirilir ve Bakanlık resmi internet sayfasında yayımlanır. (2) Yeşil sertifika uzmanları, Ek-3’te belirlenen esaslar dâhilinde eğitici kuruluşlar tarafından düzenlenecek sertifika eğitim programına katılarak uygulanacak yazılı sınavda başarılı olmaları ve Bakanlıkça YeS-TR’de yetkilendirilmeleri halinde, bu Yönetmelik kapsamında faaliyet yürütebilirler. (3) Eğitici kuruluşlar, sınavda başarılı olan yeşil sertifika uzmanı adaylarını YeS-TR’ye kaydeder ve Genel Müdürlüğe bildirir. (4) Eğitici kuruluşlar; eğitim verdikleri yeşil sertifika uzmanı adaylarına ait başvuru evrakını, eğitim ve sınav belgelerini; talep edildiğinde Bakanlığa sunmak üzere en az on yıl süre ile saklamak zorundadır. Eğitici kuruluşlar, faaliyetlerinin ya da yetkilerinin sonlanması halinde düzenlemiş oldukları eğitimlerle ilgili dosyaları Bakanlığa teslim etmekle yükümlüdür. Değerlendirme kuruluşu. MADDE 7- (1) Değerlendirme kuruluşu; başvuruya konu bina veya yerleşmeye ilişkin olarak değerlendirme kılavuzunda belirtilen kriterleri değerlendirebilecek nitelik ve sayıda yeşil sertifika değerlendirme uzmanını bünyesinde bulundurur veya dış kaynaklı temin eder. (2) Değerlendirme kuruluşu, sertifika başvurularını inceler ve değerlendirme kılavuzlarına uygun nitelikteki binalar ile yerleşmelerin sürdürülebilir çevresel, sosyal ve ekonomik performanslarını kılavuzlara göre değerlendirir. Kuruluş, sertifikalandırma faaliyetlerini yürütür ve kriterleri sağlayan bina ve yerleşmelere ilgili sertifikayı düzenler. Yeşil sertifika uzmanı. MADDE 8- (1) Yeşil sertifika eğitimlerine, değerlendirme kılavuzlarında belirtilen meslekleri haiz kişiler katılabilir. (2) Yeşil sertifika uzmanlık yetkisinin geçerlilik süresi on yıldır. Bu sürenin bitiminde eğitime katılmaksızın tekrar sınava girilerek uzmanlık yetkisi yenilenebilir. (3) Değerlendirme kılavuzlarında Bakanlık tarafından versiyon değişikliği yapılması durumunda yetkisi devam eden yeşil sertifika uzmanları, güncel versiyon hakkında eğitici kuruluştan Bakanlıkça belirlenen içerikte eğitim almak zorundadır. Aksi halde eğitim almayan uzmanların yetkisi askıya alınır. (4) Bakanlığın merkez ve taşra teşkilatında çalışmakta olup, değerlendirme kılavuzlarında belirtilen yeşil sertifika uzmanı mesleklerini haiz personelden;. a) Yeşil sertifika ile ilgili faaliyetler kapsamında en az üç yıl görev yapmış olanlar ile bu birimlerde yönetici olarak en az iki yıl çalışmış olanlar,. b) Yeşil sertifika değerlendirme kılavuzları kapsamındaki ana kategorilerden yapı malzemesi ve yaşam döngüsü, enerji kullanımı ve verimliliği, su yönetimi, atık su ve atık yönetimi kategorilerinde yer alan konular ile ilgili teknik birimlerde en az dört yıl çalışmış olanlar ile uluslararası kabul görmüş benzer yeşil sertifika programlarından belge sahibi olanlar, eğitime katılmaksızın sınavda başarılı olmaları halinde,. yeşil sertifika uzmanı olmaya hak kazanır. (5) Yeşil sertifika uzmanlarının faaliyetleri Genel Müdürlükçe oluşturulan komisyon tarafından denetlenir. Değerlendirme kılavuzlarına göre bina veya yerleşmenin yeşil sertifika sınıfını değiştirecek mertebede veya asgari kriterleri karşılamak üzere hatalı işlem yaptığı tespit edilen yeşil sertifika uzmanlarının yetkileri altı ay süreyle askıya alınır. Ancak farklı projelerde olmak üzere bu şekilde üç kez işlem yaptığı tespit edilenler ile gerçeğe aykırı veya yanıltıcı belge düzenledikleri veya kullandıkları tespit edilenlerin yetkileri her hâlükârda bir daha verilmemek üzere iptal edilir. Bu işlemlerden askıya alma, iptal, itirazların değerlendirilmesi gibi işlemler Genel Müdürlük bünyesinde ilgili Daire Başkanının yer aldığı asgari üç teknik personelden oluşan farklı bir komisyon marifetiyle yapılır. (6) Yeşil sertifika uzmanının görev ve sorumlulukları şunlardır:. a) Binanın veya yerleşmenin değerlendirme kılavuzunda belirtilen kriterlere göre plan, proje ve inşa süreçlerinde sadece bina veya yerleşme sahibine danışmanlık yapmak. b) Bina veya yerleşme ile ilgili bilgi ve belgeleri değerlendirme kuruluşuna sunmak. c) Bina veya yerleşme sahibi adına başvuru ile ilgili iş ve işlemleri takip etmek. ç) Değerlendirme kuruluşuna sunacağı bilgi ve belgelerin doğruluğundan sorumlu olmak. d) Aynı anda üç adete kadar bina ya da yerleşme için hizmet vermek. Yeşil sertifika değerlendirme uzmanı. MADDE 9- (1) Yeşil sertifika uzmanları, değerlendirme kuruluşu ekibinde görev yapmaları halinde, yeşil sertifika değerlendirme uzmanı unvanını alırlar ve değerlendirme kuruluşu tarafından YeS-TR’ye tanımlanırlar. (2) Yeşil sertifika değerlendirme uzmanı;. a) Değerlendirme kuruluşunda görev aldığı sürece yeşil sertifika uzmanlığı hizmeti veremez, danışmanlık yapamaz. b) YeS-TR’ye kaydedilen bilgi ve belgeleri değerlendirerek binanın veya yerleşmenin yeşil bina veya yeşil yerleşme olma koşullarını yerine getirip getirmediğine dair analizi ve puanlamayı yapar. DÖRDÜNCÜ BÖLÜM. Çeşitli ve Son Hükümler. Yürürlükten kaldırılan yönetmelik. MADDE 10- (1) 23/12/2017 tarihli ve 30279 sayılı Resmî Gazete’de yayımlanan Binalar ile Yerleşmeler İçin Yeşil Sertifika Yönetmeliği yürürlükten kaldırılmıştır. Geçiş hükmü. GEÇİCİ MADDE 1- (1) Bu Yönetmeliğin yayımı tarihinden önce 10 uncu maddede yer alan hükümlere göre Bakanlıkça eğitici kuruluş olarak görevlendirilen tüzel kişiler ile gerekli eğitimleri alarak yeşil sertifika uzmanlığı elde etmiş olanların hakları saklıdır. Yürürlük. MADDE 11- (1) Bu Yönetmelik yayımı tarihinde yürürlüğe girer. Yürütme. MADDE 12- (1) Bu Yönetmelik hükümlerini Çevre, Şehircilik ve İklim Değişikliği Bakanı yürütür. Ekleri için tıklayınız. "
"HAYVANAT BAHÇELERİNİN VE DOĞAL YAŞAM PARKLARININ KURULUŞU. İLE ÇALIŞMA USUL VE ESASLARI HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; biyolojik çeşitliliğin korunması kapsamında, evcil ve yabani hayvanların doğal ortamındaki yaşam koşullarının azami düzeyde sağlanması için hayvanat bahçeleri ve doğal yaşam parklarının teknik, sağlık, refah ve hijyen şartları ile kuruluşu, çalışması, ruhsatlandırılması ve denetlenmesine yönelik usul ve esasları düzenlemektir. Kapsam. MADDE 2- (1) Bu Yönetmelik, kara ve su sirkleri, yunus parkları ile ev hayvanı üretim ve satış yerleri hariç olmak üzere, gerçek veya tüzel kişiler ile kamu kurum ve kuruluşları tarafından kurulan hayvanat bahçelerini ve doğal yaşam parklarını kapsar. Dayanak. MADDE 3- (1) Bu Yönetmelik, 24/6/2004 tarihli ve 5199 sayılı Hayvanları Koruma Kanununun 22 nci maddesine dayanılarak ve Avrupa Birliğinin 1999/22/EC sayılı Yaban Hayvanlarının Hayvanat Bahçelerinde Tutulmalarına İlişkin Direktifi doğrultusunda hazırlanmıştır. Tanımlar. MADDE 4- (1) Bu Yönetmelikte geçen;. a) Açık alan: Hayvanların gezinme ihtiyaçlarını karşılamak için oluşturulan etrafı sınırlandırılmış alanı,. b) Akvaryum: Sucul hayvanların yapay bir ortamda bulunduğu su haznesini,. c) Bakanlık: Tarım ve Orman Bakanlığını,. ç) Biyolog: Fakültelerin biyoloji bölümünden biyolog unvanı ile mezun olan kişiyi,. d) Bölge müdürlüğü: Doğa koruma ve milli parklar bölge müdürlüğünü,. e) CITES: 20/6/1996 tarihli ve 22672 sayılı Resmî Gazete’de yayımlanan Nesli Tehlikede Olan Yabani Hayvan ve Bitki Türlerinin Uluslararası Ticaretine İlişkin Sözleşmeyi,. f) Denetim elemanı: Bakanlık merkez ve taşra teşkilatı personeli ve/veya mahallin en büyük mülkî amirince 5199 sayılı Kanunda belirtilen denetimleri yapmak üzere görevlendirilen en az iki yıllık yüksekokul mezunu kişiyi,. g) Dezenfeksiyon: Zararlı mikroorganizmaların fiziksel, kimyasal veya ultraviyole ışınları uygulaması gibi metotlarla zararsız hâle getirilmesi işlemini,. ğ) Dijital kimliklendirme: Hayvanların mikroçip ve benzeri sayısal veri içeren malzemeler ile kayıt altına alınmasını,. h) Doğal yaşam parkı: Yabani memeli hayvanların yılda en az yedi gün halka sergilendikleri ve doğal ortamlarına uygun serbest dolaşımlarına imkân sağlayan tesisleri,. ı) Evcil hayvan: İnsanlar tarafından kültüre alınmış ve eğitilmiş hayvanları,. i) Ev hayvanı: Gerçek veya tüzel kişiler tarafından özellikle evde, iş yerlerinde ya da arazisinde özel ilgi ve refakat amacıyla muhafaza edilen, bakımı ve sorumluluğu sahiplerince üstlenilen her türlü hayvanı,. j) Genel Müdürlük: Doğa Koruma ve Millî Parklar Genel Müdürlüğünü,. k) Hayvan bakıcısı: Hayvanların yem, su, tımar gibi çeşitli ihtiyaçlarını karşılamak üzere çalışan kişiyi,. l) Hayvanat bahçesi: Evcil ve yabani hayvanların yılda en az yedi gün halka sergilendikleri kalıcı tesisleri,. m) İl şube müdürlüğü: Doğa koruma ve milli parklar il şube müdürlüğünü,. n) Kapalı alan: Hayvanların barındırılmaları amacıyla, biyolojik ve etolojik özellikleri göz önünde bulundurularak yapılmış, açık alanla bağlantılı, etrafı ve üzeri kapalı alanı,. o) Karantina birimi: Bulaşıcı bir hastalığın bulunduğu yerden gelen veya bulaşıcı hastalık şüphesi olan hayvanların, sağlıklı hayvanlardan ayrı tutulması amacıyla düzenlenen, gözetleme bölümü olan, mekanik havalandırmanın sağlandığı kapalı bölmeler içeren alanı,. ö) Kelebek parkı: Kelebeklerin yılda en az yedi gün halka sergilendikleri kalıcı tesisleri,. p) Komisyon: Hayvanat bahçesinin veya doğal yaşam parkının bulunduğu ildeki il şube müdürü, bölge müdürlüğü veya il şube müdürlüğünden bir veteriner hekim ve il şube müdürlüğünden bir personel olmak üzere üç kişilik ekibi,. r) Muayene odası: Hayvanat bahçesi veya doğal yaşam parkında hayvanların muayene, teşhis ve tedavileri ile bunlarla ilgili uygulamaların yapıldığı yeri,. s) Müşahede birimi: Hayvanat bahçesi veya doğal yaşam parkında, yeni gelen ya da tedavisi tamamlanan hayvanların belli bir süre için gözetim altında tutulduğu bölme veya alanı,. ş) Ruhsat: Hayvanat bahçeleri veya doğal yaşam parklarının faaliyet gösterebilmeleri için düzenlenen belgeyi,. t) Sorumlu yönetici: Hayvanat bahçesi veya doğal yaşam parkının kuruluş, işleyiş ve denetimiyle ilgili işlemlerden birinci derecede sorumlu kişiyi,. u) Sucul hayvanlar: Yunus ve balinalar hariç olmak üzere, yaşamının tamamını ya da bir kısmını suda geçirmek zorunda olan hayvanları,. ü) Su ürünleri uzmanı: Su ürünleri mühendisi, balıkçılık teknolojisi mühendisi veya ziraat fakültelerinin su ürünleri bölümünden mezun kişiyi,. v) Teknik personel: Sorumlu yöneticiye bağlı olarak çalışan ve sorumlu yöneticinin vereceği görevleri yerini getiren kişiyi,. y) Teraryum: Sürüngenlerin ve/veya iki yaşamlı ve/veya omurgasızların bulunduğu yapay ortamı,. z) Tür: Birbirleriyle çiftleşebilen ve üreme yeteneğine sahip yavru oluşturma potansiyelinde olan bireylerin ait olduğu taksonomik birimi,. aa) Veteriner hekim: 9/3/1954 tarihli ve 6343 sayılı Veteriner Hekimliği Mesleğinin İcrasına, Türk Veteriner Hekimleri Birliği ile Odalarının Teşekkül Tarzına ve Göreceği İşlere Dair Kanun uyarınca mesleğini icra eden ve bu Kanunun 5 inci maddesinde sıralanan görev ve yetkileri kullanan kişiyi,. bb) Yabani hayvan: Türünün örnekleri doğada serbest olarak yaşayan, kültüre alınmamış omurgalı veya omurgasız hayvanları,. cc) Yardımcı sağlık personeli: Veteriner hekim sorumluluğunda hayvan sağlığı, bakım, besleme ve üretim konularında çalışan, veteriner sağlık teknikeri, teknisyeni veya laborantı,. çç) Yem depoları: Her türlü yemlerin depolanıp saklandığı yeri,. ifade eder. İKİNCİ BÖLÜM. Hayvanat Bahçelerinin Gruplandırılması, Doğal Yaşam Parkları,. Yer Seçimi ve Tesis Kurma. Hayvanat bahçelerinin gruplandırılması. MADDE 5- (1) Hayvanat bahçeleri aşağıdaki şekilde gruplandırılır:. a) 1. Grup: En az yirmi tür kanatlı ve/veya memeli yabani hayvanın bulunduğu hayvanat bahçeleridir. b) 2. Grup: Toplam hacmi en az bin metreküp olan ve en az yirmi tür sucul hayvanın bulunduğu akvaryumlardır. c) 3. Grup: En az yirmi tür kelebeğin bulunduğu kelebek parklarıdır. ç) 4. Grup: En az yirmi tür sürüngen ve/veya iki yaşamlı ve/veya eklem bacaklının bulunduğu teraryumlardır. (2) 1. Grup hayvanat bahçelerinde kelebek, sürüngen, iki yaşamlı ve eklem bacaklıların her birinden azami beş tür ve sucul hayvanlardan azami on tür bulundurulabilir. (3) 2. Grup hayvanat bahçelerinde sucul olanları hariç kanatlı ve memeli hayvanlar bulundurulamaz; kelebek, sürüngen, iki yaşamlı ve eklem bacaklıların her birinden azami üç tür bulundurulabilir. (4) 3. Grup hayvanat bahçelerinde kanatlı, memeli, sürüngen ve sucul hayvanlar bulundurulamaz; kelebek haricindeki eklem bacaklılardan azami beş tür bulundurulabilir. (5) 4. Grup hayvanat bahçelerinde kanatlı ve memeli hayvanlar bulundurulamaz; azami beş tür kelebek; memeli ve kanatlı olanları hariç azami on tür sucul hayvan bulundurulabilir. (6) Hayvanat bahçelerindeki hayvan türleri için gerekli asgari alanlar Bakanlıkça belirlenir. Doğal yaşam parkları. MADDE 6- (1) Doğal yaşam parkları, Bakanlıkça belirlenen yabani memeli hayvanlardan en az bir türü bulunduran, hayvanların etolojik özellikleri göz önünde bulundurularak geniş alanlarda serbest dolaşımlarına imkân sağlanan tesislerdir. (2) Doğal yaşam parklarında bulundurulabilecek yabani memeli hayvan türleri ve hayvanlar için gerekli asgari alanlar Bakanlıkça belirlenir. Yer seçimi. MADDE 7- (1) Hayvanat bahçeleri ve doğal yaşam parkları gürültü, hava ve su kirliliğine maruz olmayan, insan ve hayvan sağlığını olumsuz yönde etkileyebilecek endüstriyel kuruluşlar ile her türlü gayrisıhhi müesseselerden kuş uçuşu en az bir kilometre uzaklıkta, fen, sağlık ve afet şartları bakımından imar ile ilgili mevzuata uygun alanlarda kurulur. (2) 26/2/2016 tarihli ve 29636 sayılı Resmî Gazete’de yayımlanan Alışveriş Merkezleri Hakkında Yönetmelik kapsamında tanımlanan alışveriş merkezlerinde hayvanat bahçeleri ve doğal yaşam parkları kurulamaz. Ön izin. MADDE 8- (1) Hayvanat bahçesi ve doğal yaşam parkı kurmak isteyen gerçek veya tüzel kişiler, kurum ve kuruluşlar, hayvanat bahçesi ve doğal yaşam parkı kurmak istedikleri yerin il şube müdürlüğüne aşağıda belirtilen belgelerle müracaat ederler:. a) Başvuru dilekçesi (Ek-1). b) Tür listesi formu (Ek-2). c) Hayvanat bahçesi veya doğal yaşam parkının, hayvanların yerleşimlerini gösteren ve Bakanlıkça hayvanlar için belirlenen asgari alanlara uygun olarak hazırlanmış vaziyet planı. ç) Yerleşim yeri ve çevresine ait idarî, teknik ve benzeri yerleri gösteren kroki. d) Hayvanat bahçesi veya doğal yaşam parkının kurulacağı arazinin gerçek veya tüzel kişi, kurum veya kuruluşa ait tapusu veya tahsisini gösteren belge. e) Hayvanat bahçesi veya doğal yaşam parkı kurulacak yer ile ilgili tarım ve orman il müdürlüğü, çevre, şehircilik ve iklim değişikliği il müdürlüğü, il sağlık müdürlüğü, il kültür ve turizm müdürlüğü ve ilgili belediyenin görüşleri. (2) Hayvanat bahçesi veya doğal yaşam parkı kurulacak yer ile ilgili birinci fıkranın (e) bendinde belirtilen kurum/kuruluşlardan alınan görüşlerin uygun olması halinde, hayvanat bahçesi veya doğal yaşam parkı yapılacak yerin uygun şartları taşıyıp taşımadığı Komisyon tarafından yerinde kontrol edilir. Hayvanat bahçesi veya doğal yaşam parkı yapılacak yerin 7 nci maddede belirtilen şartları taşıdığının tespit edilmesi hâlinde, Ek-3’te yer alan Ön İzin Belgesi iki nüsha düzenlenerek bir nüshası il şube müdürlüğünde muhafaza edilir, diğer nüshası başvuru sahibine verilir. Ön izin bir yıl süre ile geçerlidir. Bu süre içerisinde ruhsat almak için müracaat etmeyenlerin başvuruları işlemden kaldırılarak bu durum il şube müdürlüğünce başvuru sahibine resmi yazı ile bildirilir. (3) Aynı tesis bünyesinde birden fazla grup hayvanat bahçesi ve/veya doğal yaşam parkı kurulacak olması halinde tek bir Ön İzin Belgesi düzenlenir. (4) 5199 sayılı Kanun, 1/7/2003 tarihli ve 4915 sayılı Kara Avcılığı Kanununun 26 ncı maddesi, 21/3/2007 tarihli ve 5607 sayılı Kaçakçılıkla Mücadele Kanunu, 9/8/1983 tarihli ve 2872 sayılı Çevre Kanununun 20 nci maddesinin (k) bendi kapsamında ceza almış kişiler hayvanat bahçesi veya doğal yaşam parkı kuramaz. Hayvanat bahçesi ve doğal yaşam parkı ruhsatı. MADDE 9- (1) Hayvanat bahçeleri ve doğal yaşam parkları ruhsatlandırılmadan halkın ziyaretine açılamaz. (2) Aynı tesis bünyesinde 5 inci ve 6 ncı maddelerde belirtilen asgari şartların oluşması halinde şartların sağlandığı her grup hayvanat bahçesi ve doğal yaşam parkı için ayrı bir ruhsat alınması zorunludur. (3) Hayvanat bahçesi veya doğal yaşam parkı kurulması ile ilgili ön izin alan gerçek veya tüzel kişiler, kurum ve kuruluşlar, ruhsat almak için bu maddenin altıncı fıkrasında belirtilen belgelerle il şube müdürlüğüne müracaat ederler. Bu maddenin birinci ve ikinci fıkralarında belirtilen ruhsatlar, işyeri açma ve çalışma ruhsatı alınması mecburiyetini ortadan kaldırmaz. (4) Hayvanat bahçelerinde ve doğal yaşam parklarında istihdam edilmesi zorunlu, tam zamanlı çalışacak asgari idari ve teknik personel şunlardır:. a) 1. Grup Hayvanat Bahçesinde ve Doğal Yaşam Parkında; bir sorumlu yönetici, bir veteriner hekim ve bir biyolog. b) 2. Grup Hayvanat Bahçesinde; bir sorumlu yönetici, bir veteriner hekim ve bir su ürünleri uzmanı. c) 3. Grup Hayvanat Bahçesinde; bir sorumlu yönetici, bir veteriner hekim ve bir biyolog. ç) 4. Grup Hayvanat Bahçesinde; bir sorumlu yönetici, bir veteriner hekim ve bir biyolog. (5) Aynı tesis bünyesinde birden fazla grup hayvanat bahçesi ve/veya doğal yaşam parkı bulunması halinde bir sorumlu yönetici ve bir biyolog istihdam edilmesi yeterlidir ancak her bir grup için ayrı ayrı veteriner hekim istihdam edilmesi zorunludur. (6) Hayvanat bahçesi ve doğal yaşam parkı ruhsatı almak için gerekli belgeler şunlardır:. a) 9/5/1985 tarihli ve 3194 sayılı İmar Kanunu gereğince ilgili kurumlardan alınmış izinler. b) Hayvanat bahçesinde veya doğal yaşam parkında istihdam edilmesi zorunlu olan idari ve teknik personel ile personelin tâbi olduğu ilgili mevzuat doğrultusunda hayvanat bahçesi veya doğal yaşam parkı sahibi arasında yapılan sözleşmeler, resmî kurumlarda ise bu kişilere ait görevlendirme yazıları. c) Yangın ve patlamalar için gerekli önlemlerin alındığına dair ilgili itfaiye müdürlüğünden alınan belge. ç) Yerli veya yabancı hayvan türlerinin yasal yollarla temin edildiğine dair; fatura, üretici satış belgeleri, CITES ek listelerinde yer alıyor ise CITES belgeleri, doğadan toplama ve yakalama izinleri ve benzeri belgeler. d) İşyeri açma ve çalışma ruhsatı. (7) Belgeler, il şube müdürlüğü tarafından incelenir ve belgelerde eksiklik bulunmaması halinde Ek-4’te yer alan Hayvanat Bahçesi Ruhsatı ve/veya Ek-5’te yer alan Doğal Yaşam Parkı Ruhsatı düzenlenir. Belgelerde eksiklik bulunması halinde bu durum başvuru sahibine resmi yazı ile bildirilir. Eksikliklerin en geç üç ay içerisinde tamamlanmaması halinde ön izin iptal edilerek başvuru işlemden kaldırılır. (8) İl şube müdürlüğünce, hayvanat bahçesinin veya doğal yaşam parkının tüm izin ve belgelerinin bulunduğu dosya oluşturulur. Hayvanat bahçesi ruhsatının veya doğal yaşam parkı ruhsatının bir örneği ruhsatlandırma tarihinden itibaren en geç on gün içerisinde Genel Müdürlüğe gönderilir. (9) Hayvanat bahçesi veya doğal yaşam parkı ruhsatı beş yıl geçerlidir. Ruhsat süresi dolmadan on gün önce ruhsatın yenilenmesi için bir dilekçe ve ekinde tür listesi formu ile birlikte il şube müdürlüğüne başvurulur. Bu süre içerisinde başvuru yapılmaması durumunda 27 nci madde hükümleri doğrultusunda ruhsat iptaline ilişkin işlemler yapılır. Başvuru ile ilgili Komisyon tarafından yerinde inceleme yapılır ve uygun bulunanlara beş yıl süre ile yeniden ruhsat düzenlenir. Uygun bulunmayanlarda tespit edilen eksikliklerin giderilmesi için üç ay süre verilir. Bu süre sonunda, Komisyonca yapılan incelemede eksikliklerin giderilmediğinin tespiti halinde 27 nci madde hükümleri doğrultusunda ruhsat iptaline ilişkin işlemler yapılır. (10) Ruhsatın yenilenmesi hâlinde ruhsatın ve tür listesi formunun bir örneği il şube müdürlüğündeki dosyasına konulur, bir örneği de yenileme tarihinden itibaren en geç on gün içerisinde Genel Müdürlüğe gönderilir. ÜÇÜNCÜ BÖLÜM. Hayvanat Bahçeleri ve Doğal Yaşam Parkları ile İlgili Genel Şartlar. Genel şartlar. MADDE 10- (1) Hayvanat bahçeleri ve doğal yaşam parkları ile ilgili genel şartlar şunlardır:. a) Hayvanat bahçeleri ve doğal yaşam parklarında biyolojik çeşitliliğin korunması kapsamında;. 1) Türlerin korunmasına dair araştırma faaliyetleri,. 2) Türlere yönelik bilgilendirme veya eğitim çalışmaları,. 3) Türlerin korunmasına ilişkin bilgi alışverişi,. 4) Kontrollü üretim, repopülasyon veya türlerin Bakanlığın bilgisi dahilinde doğal hayata yeniden kazandırılması,. hususlarını yerine getirmek ve bu çalışmaları yıllık rapor halinde Bakanlığa sunmak zorundadır. b) Hayvanat bahçeleri ve doğal yaşam parklarında nesli tehlike altında olan yabani hayvan türlerinin korunmasına dair çalışmaların yürütülmesi esastır. Nesli tehlike altında olan hayvanların sayılarının arttırılması amacıyla gerekli çalışmalar yapılır. c) Hayvanat bahçeleri ve doğal yaşam parklarında ruhsatlandırma işlemi tamamlanmadan hayvan bulundurulamaz. ç) Hayvanat bahçesi ve doğal yaşam parkında belgesi olmayan hayvanlar bulundurulamaz. d) Hayvanat bahçesi ve doğal yaşam parkındaki her av ve yaban hayvanının 16/6/2005 tarihli ve 25847 sayılı Resmî Gazete’de yayımlanan Av ve Yaban Hayvanları ile Bunlardan Elde Edilen Ürünlerin Bulundurulması, Üretimi ve Ticareti Hakkında Yönetmelik kapsamında belgesi bulunmak zorundadır. e) Hayvanat bahçesi ve doğal yaşam parkında hayvanların yasal yollarla temin edildiğine dair; fatura, üretici satış belgesi, CITES kapsamındaki hayvanlar için CITES belgeleri, doğadan toplama ve yakalama izinleri ve benzeri belgelerin bulunması zorunludur. f) Halkın sergilenen türler ve onların doğal yaşam ortamları hakkında bilgilendirilmesi, biyolojik çeşitliliğin korunmasına yönelik eğitilmesi ve bilinçlendirilmesi için gerekli çalışmalar yapılır. g) Yırtıcı memelilerin bulunduğu alanın etrafı en az üç metre yüksekliğinde duvar ve üzerinde iki metre yüksekliğinde tel örgü ile çevrilir. ğ) Hayvan nakil araçları için ziyaretçi girişinden farklı kapılar bulundurulur. h) Hayvan yükleme ve indirme işlemi için rampa ve/veya vinç bulundurulur. ı) Tüm giriş ve çıkışlarda güvenlik tedbirleri alınır. i) Ziyaretçi girişinde, hayvanat bahçesi ve doğal yaşam parkının detaylı yapılanmasını gösteren kroki ya da maket ve ziyaretçilerin uyması gereken kurallar bulundurulur. j) Ana girişten başka yeteri kadar acil çıkış kapısı bulundurulur. k) Temizlik ve hayvan nakil vasıtaları için servis yolları bulundurulur. l) Temizlik yapmaya uygun basınçlı su sistemi ve dezenfeksiyon için sabit veya seyyar dezenfeksiyon alet ve araçları bulundurulur. Dezenfeksiyon işlemleri için ekolojik dengeyi bozmayacak ruhsatlı ürünler kullanılır. m) Ziyaretçilerin kullanacağı yol güzergâhı üzerinde, hayvan bölümleri ve diğer birimlerle ilgili bilgilendirme tabelaları bulundurulur. n) Hayvanların bulunduğu bölümlerde hayvanlar hakkında ırk, tür, menşei, temel ekoloji, beslenme şekli, koruma statüsü, coğrafi yayılımı, habitat tanımlaması ve istilacı yabancı tür durumuna ilişkin bilgiler verilir. o) Hayvanların ırk ve türlerine göre kaçmalarını, diğer hayvanlara ve çevreye zarar vermelerini engelleyecek önlemler alınır. ö) Ziyaretçiler için hayvan sevgisi ve hayvanları koruma bilincini oluşturacak tanıtım ve eğitim programları düzenlenir. p) Sucul hayvanlar için özel olarak hazırlanmış tedavi amaçlı oda ve buralarda taze tatlı veya tuzlu su tankları ve havuzları bulundurulur. r) Hayvan türleri için farklı yemlerin bulunduğu yem deposu, yemlerin hazırlanacağı mutfak ve soğuk hava deposu bulundurulur. s) Hayvanat bahçesi ve doğal yaşam parkının büyüklüğüne göre ziyaretçiler için yeterli sayıda tuvalet, engelli tuvaleti ve bebek bakım odası bulundurulur. ş) Personel için giyinme yerleri, dolaplar, duş, tuvalet ve lavabo bulundurulur. t) Hayvanların et ihtiyaçlarının karşılanması amacıyla tesis içinde kesim yapılması durumunda ilgili mevzuatı doğrultusunda Bakanlıktan izin alınır. u) Ziyaretçiler tarafından hayvanların beslenmesine izin verilmez. Ziyaretçilerin, yırtıcı, saldırgan ve zehirli hayvanlar ile fiziksel temasına izin verilmez. Diğer hayvanlar ve ziyaretçiler arasındaki fiziksel temaslar belirli zaman dilimlerinde ve tesis çalışanlarının gözetimi altında yapılabilir ve temaslar hayvan refahını tehlikeye sokacak şekilde yapılmaz. ü) Zehirli hayvanlar için panzehir bulundurulur. v) Ziyaretçiler için uyarı tabelaları konulur. y) Hayvanat bahçelerinde veya doğal yaşam parklarında doğal yollarla üreyen ve çoğalan teşhir fazlası av ve yaban hayvanlarının satışı söz konusu olduğunda Av ve Yaban Hayvanları ile Bunlardan Elde Edilen Ürünlerin Bulundurulması, Üretimi ve Ticareti Hakkında Yönetmeliğe göre işlem yapılır. z) Hayvanat bahçelerinde, av ve yaban hayvanlarının suni ve ticari üretimlerinin olması durumunda, Av ve Yaban Hayvanları ile Bunlardan Elde Edilen Ürünlerin Bulundurulması, Üretimi ve Ticareti Hakkında Yönetmeliğe göre izin alınır. aa) Hayvanat bahçeleri kendilerine getirilen sağlıklı, yaralı veya hasta hayvanları il şube müdürlüğünün bilgisi haricinde alamazlar. bb) Bakanlıkça el konulan türlerden hayvanat bahçesine veya doğal yaşam parkına teslim edilenler, il şube müdürlüğünden izin alınmadan satılamaz, hibe edilemez veya başka bir yere nakledilemez. cc) İnsan, hayvan ve çevre sağlığı için gerekli önlemler ve güvenlik tedbirleri alınır. çç) Bitki ve hayvan türlerinin sebep olabileceği ekolojik tehlikeleri önlemek maksadıyla hayvanat bahçeleri ve doğal yaşam parklarından hayvanların dışarı kaçmasını, egzotik veya istilacı bitki ve suda yaşayan hayvan türlerinin hava ve su yoluyla doğaya yayılmasını engellemek için gerekli tedbirler alınır. dd) Hayvanat bahçeleri ve doğal yaşam parklarına dışarıdan haşere ve parazit girişini önleyici tedbirler alınır. ee) 3. Grup hayvanat bahçelerinde türlerin bulunduğu alanlar asgari çift membranlı kırılmaz cam ile sınırlandırılır. ff) 3. Grup hayvanat bahçelerinde, kelebeklerin serbestçe dolaştığı alanların giriş ve çıkışında, hayvanların kaçışını önleyecek özellikte yapılmış, birbirinden kapılarla ayrılan en az iki geçiş düzeneği bulunur. gg) Hayvanat bahçeleri ve doğal yaşam parklarında hayvan ve malzeme araçları için giriş kapısında dezenfeksiyon çukuru oluşturulur. ğğ) İnsan, hayvan ve çevre sağlığı açısından risk oluşturmaması maksadıyla atıklar hayvanların ve insanların bulunduğu yerlerden uzak ve tek bir alanda toplanır. hh) Hayvanat bahçeleri ve doğal yaşam parklarında elektrik kesintisi durumunda kullanılmak üzere güç kaynağı bulundurulur. ıı) Engelli hayvanlar için türün biyolojik ihtiyaçlarını karşılayabilecek ölçü ve koşullara sahip rehabilitasyon alanları oluşturulur. ii) 5199 sayılı Kanun, 1/7/2003 tarihli ve 4915 sayılı Kara Avcılığı Kanununun 26 ncı maddesi, 21/3/2007 tarihli ve 5607 sayılı Kaçakçılıkla Mücadele Kanunu, 9/8/1983 tarihli ve 2872 sayılı Çevre Kanununun 20 nci maddesinin (k) bendi kapsamında ceza almış kişiler hayvanat bahçesi ve doğal yaşam parkında çalışamaz. jj) 2872 sayılı Çevre Kanununda belirtilen yasaklara ve standartlara uyulması zorunludur. kk) Hayvanat bahçeleri ve doğal yaşam parklarında çalışan tüm personelin, hizmetlerin gereklerine uygun giysiler giymesi zorunludur. Görevlilerin kıyafetleri hayvanat bahçesi veya doğal yaşam parkı sahibi ya da sorumlu yönetici tarafından belirlenir. Personel kıyafetlerinde hayvanların rahatsız olmayacağı renkler seçilir. ll) Tüm personelin adı, soyadının ilk harfi, görevi ve unvanının görülebileceği şekilde, sorumlu yönetici tarafından onaylı bir kimlik kartı takması şarttır. Hayvanların barındırıldıkları yerler ile ilgili genel şartlar. MADDE 11- (1) Hayvanat bahçeleri ve doğal yaşam parklarında, hayvanların barındırıldığı yerlerde aşağıdaki genel şartlara uyulur:. a) Hayvanların biyolojik ihtiyaçları, koruyucu ve tedavi edici veteriner hizmetleri ve türlerine özgü şekilde beslenmeleri sağlanır. b) Barındırılan hayvan türüne uygun biçim ve materyalden yapılmış, temizliği düzenli olarak sağlanan yeterli sayıda suluk ve yemlikler bulundurulur. c) Hayvanların bulunduğu yerdeki atıklar düzenli olarak temizlenir. ç) Hayvanların bulundukları bölgeyi sınırlandıran duvar, tel örgü gibi bölmeler hayvana zarar vermeyecek malzemelerden seçilir. d) Ziyaretçilerin ve hayvanların güvenliği için güvenlik bariyeri bulundurulur. Güvenlik amacıyla konulan bu bariyerler ziyaretçi geçişine engel olabilecek şekilde türün biyolojik özellikleri dikkate alınarak düzenlenir. e) Hayvan türleri, etolojik özellikleri dikkate alınarak tek tek ya da bir arada tutulur. f) Hayvanların bulunduğu alanlar zenginleştirilerek tür gereksinimlerine ve davranışlarına uygun olarak düzenlenir. g) Hayvanların bulunduğu açık alanlarda türün gereksinimlerine uygun gölgelik ve saklanabilecekleri yerler bulundurulur. ğ) Sucul hayvanlar için su kalitesinin her hayvan türüne göre ayarlanarak belirli aralıklarda temizlenmesi, yenilenmesi ve gerekli dezenfeksiyon işlemlerinin zamanında yapılması sağlanır. h) Hayvanlar, birbirleriyle besin zincirindeki konumları ve benzeri etkileşimleri dikkate alınarak mesafe ve konum bakımından birbirlerini görmeyecek şekilde yerleştirilir. ı) Hayvanların, eğitimli kişiler tarafından bakımı ve beslenmesi sağlanır. i) Hayvanların bulunduğu bölümler ile hayvanat bahçesinin ve doğal yaşam parkının çevresi hayvan türüne zarar vermeyecek şekilde ve hazırlanacak program dâhilinde haşerelere karşı ilaçlanır ve buna ilişkin raporlar kayıt altına alınır. DÖRDÜNCÜ BÖLÜM. Hizmet ve Sağlık Birimleri. Giriş bölümü. MADDE 12- (1) Hayvanat bahçeleri ve doğal yaşam parklarında, en az aşağıda yer alan birimlerden oluşan giriş bölümünün bulunması zorunludur:. a) Ziyaretçilerin giriş işlemlerinin yapıldığı birim. b) Güvenlik görevlileri ve anons sisteminin bulunduğu birim. c) Hayvanat bahçesi ve doğal yaşam parkının krokisi, şeması veya maketi ile ziyaretçilerin uyması gereken kuralların bulunduğu birim. ç) İlk yardım birimi. d) Tuvalet ve lavabo. İdare bölümü. MADDE 13- (1) Hayvanat bahçeleri ve doğal yaşam parklarında, hayvanların bulunduğu birimlerden ayrı olarak en az aşağıda yer alan birimlerden oluşan idare bölümünün kurulması zorunludur:. a) Sorumlu yönetici odası. b) Veteriner hekim/su ürünleri uzmanı/biyolog odası. c) Personel odası. ç) Toplantı veya eğitim salonu. d) Yemekhane. e) Tuvalet ve lavabo. Hayvan sağlığı bölümü. MADDE 14- (1) 1. ve 2. Grup hayvanat bahçeleri ve doğal yaşam parklarında, hayvanların kontrol ve tedavilerinin yapılacağı, hayvan sağlığı bölümü bulunur. 3. ve 4. Grup hayvanat bahçelerinde ise hayvan sağlığı bölümü kurulabilir. (2) Hayvan sağlığı bölümünde aşağıdaki birimlerin bulunması zorunludur:. a) Hayvanların teşhis, tedavi ve kontrollerinin yapılacağı, hijyenik şartlara uygun alet ve ekipmanlar ile donanımlı muayene ve operasyon odası. b) Sucul hayvanlar için değişik ebatta akvaryum, havuz veya su tanklarının bulunduğu birim. c) Karantina birimi. ç) Müşahede birimi. d) Röntgen ve ultrason benzeri görüntüleme ünitesi. e) Yavru bakım ünitesi. f) Büyük hayvanlar için travay. (3) Karantina ve müşahede birimlerinin hayvanların barındırıldığı alanlardan uzak ve ayrı bir yerde olması zorunludur. Yem deposu ve yem hazırlama bölümü. MADDE 15- (1) Hayvanat bahçeleri ve doğal yaşam parklarında;. a) Yem deposu ve hayvan besinlerinin hazırlandığı yem hazırlama bölümü,. b) Hayvanlara verilmek üzere bekletilen gıdaların tutulacağı soğuk hava deposu,. bulunur. (2) Yem depoları, ilgili mevzuat hükümlerine uygun olarak hazırlanır. (3) Yem deposu ve yem hazırlama bölümünde, gıdalar ile temas eden yüzeyler sağlam, kolay temizlenebilir ve dezenfekte edilebilir şekilde düzenlenir, haşere ve kemirgen kontrolü sağlanır. BEŞİNCİ BÖLÜM. Hayvanat Bahçesi ve Doğal Yaşam Parkı Sahibi, Sorumlu Yönetici ve. Diğer Çalışanların Görev ve Sorumlulukları. Hayvanat bahçesi ve doğal yaşam parkı sahibinin görev ve sorumlulukları. MADDE 16- (1) Hayvanat bahçesi ve doğal yaşam parkı sahibinin görev, yetki ve sorumlulukları şunlardır:. a) Hayvanat bahçesi ve doğal yaşam parkının bu Yönetmelik hükümlerine uygun çalışmasından sorumludur. b) Sorumlu yöneticinin görevden alınması, ölümü veya görevden kendi isteği ile ayrılması gibi hâllerde en geç bir ay içinde yeni görevlendirmeler ile ilgili bilgi ve belgeleri il şube müdürlüğüne gönderir. Sorumlu yöneticinin görev ve sorumlulukları. MADDE 17- (1) Sorumlu yönetici; Türkiye Cumhuriyeti vatandaşı, en az dört yıllık yükseköğretim mezunu ve hayvanat bahçesi ve/veya doğal yaşam parkı konusunda en az iki yıl deneyim sahibi olmak zorundadır. Bu şartların sağlanması halinde hayvanat bahçesi veya doğal yaşam parkı sahibi de sorumlu yönetici olabilir. Hayvanat bahçeleri veya doğal yaşam parklarında görevli veteriner hekim, biyolog veya su ürünleri uzmanı aynı zamanda sorumlu yönetici olabilir. (2) Sorumlu yöneticinin görev, yetki ve sorumlulukları şunlardır:. a) Hayvanat bahçesi ve doğal yaşam parkının idarî, malî, teknik ve sağlık hizmetlerini mevzuata uygun olarak idare etmek ve denetlemek. b) Hayvanat bahçesi ve doğal yaşam parkının faaliyetlerine ilişkin iş ve işlemleri yürütmek. c) Hayvanat bahçesi ve doğal yaşam parkının ruhsatlandırılmasından sonra bina, tesis, hayvan türü ve sayısındaki değişiklikleri il şube müdürlüğüne bildirmek. ç) Hayvanat bahçesi ve doğal yaşam parkında kayıt ve arşiv sistemini oluşturmak, kayıtların düzenli ve güncel tutulmasını sağlamak. d) Denetimler sırasında denetim elemanlarınca istenilen her türlü bilgi ve belgeyi sunmak. e) 2872 sayılı Çevre Kanunu ve ilgili mevzuat hükümlerine uygun şekilde atık ve atık su yönetimini sağlamak. f) 11/6/2010 tarihli ve 5996 sayılı Veteriner Hizmetleri, Bitki Sağlığı, Gıda ve Yem Kanununa tabi ihbarı mecburi bir hastalık çıktığında, ani hayvan ölümleri veya zoonoz tespit edildiğinde veteriner hekimin raporu doğrultusunda bu durumu il şube müdürlüğü, tarım ve orman il veya ilçe müdürlüğü ve il sağlık müdürlüğüne bildirmek ve ilgililerce alınacak yasal tedbirleri uygulatmak. g) Hayvanat bahçesi ve doğal yaşam parkında görevli tüm personelin tüberküloz, HIV ve hepatit testi başta olmak üzere periyodik olarak gerekli tetkik ve muayeneleri ile hayvanat bahçesi ve doğal yaşam parklarında görev yapan veteriner hekimlere ve hayvan bakıcılarına kuduz riskli temas öncesi profilaksi ve tetanoz aşılarının yapılmasını sağlamak. ğ) Güvenlik hizmetlerinin eksiksiz yürütülmesini sağlamak. h) Hayvanat bahçesindeki veya doğal yaşam parkındaki personelin denetimini ve kontrolünü yapmak. ı) Bakanlık tarafından talep edilen bilgi ve belgeleri temin etmek, 10 uncu maddenin birinci fıkrasının (a) bendi kapsamında yıllık çalışma raporlarını hazırlatarak takip eden yılın Ocak ayı sonuna kadar Bakanlığa sunmak. i) Teknik personelin görevden alınması, ölümü veya görevden kendi isteği ile ayrılması gibi hâllerde en geç bir ay içinde yeni görevlendirmeler ile ilgili bilgi ve belgeleri il şube müdürlüğüne göndermek. j) Av ve yaban hayvanlarının üremesi neticesinde elde edilen yeni bireyleri veya ölen bireyleri otuz gün içinde; çalınan, kaybolan veya kaçan bireyleri aynı gün içinde il şube müdürlüğüne bildirmek. k) Acil eylem planlarının oluşturulmasını sağlamak. l) Hayvan bakıcılarına eğitim verilmesini ve bu eğitimlerin kayıt altına alınmasını sağlamak. m) Tüm personelin iş sağlığı ve güvenliği konusunda gerekli eğitimleri almasını sağlamak. Veteriner hekimin görev ve sorumlulukları. MADDE 18- (1) Veteriner hekimin görev ve sorumlulukları şunlardır:. a) Hayvanat bahçesine ve doğal yaşam parkına hayvanların kabul edilip uygun bölümlere alınmasını sağlamak. b) Tüm hayvanların tür özelliklerine göre sağlık kontrollerini, tedavilerini, aşılarını ve günlük gözlemlerini yapmak. c) Hayvanat bahçesi veya doğal yaşam parkındaki tüm hayvanları ve hayvanlara dair değişiklikleri on gün içerisinde Bakanlıkça oluşturulan veri sistemine kaydetmek. ç) Hayvanların yaşadığı alanların ve hayvan sağlığıyla ilgili bölümlerin temizlik, haşere ve kemirgen kontrolü ile dezenfeksiyonlarının yaptırılmasını sağlamak. d) Ölen hayvanların, ölüm nedenlerinin tespiti için gerektiğinde nekropsilerinin yapılmasını, kayıtlardan düşülmesini ve uygun teknikle imhasını sağlamak. e) Hayvanlar için uygun beslenme programı hazırlamak. f) Hayvan bakıcılarını ve yardımcı sağlık personelini hayvan bakımı, beslenmesi, refahı ve zoonoz konularında eğitmek ve eğitimleri kayıt altına almak. g) Hayvanlara ait bakım, besleme, yemleme, sulama, yem ve su tahlili, bulundukları ortamın ısı, ışık ve nem kontrolünü sağlamak ve bu konulardaki kayıtları kontrol etmek. ğ) Hayvanlara ait her türlü atık ve artıkların çevre ve insan sağlığına zarar vermesini önleyici tedbirlerin alınmasını sorumlu yönetici ile birlikte sağlamak. h) Hayvanlara ait tüm belgeleri ve kayıtları muhafaza etmek ve bu kayıtları gerektiğinde yetkililere ibraz etmek. ı) Hayvanat bahçesinde çalışan yardımcı sağlık personelinin görev dağılımını yapıp sorumluluk alanlarını ve nöbet çizelgelerini belirlemek, sorumlu yönetici ile birlikte onaylamak. i) Türlere özgü karantina tedbirlerini almak ve takibini yapmak. j) 14/5/1928 tarihli ve 1262 sayılı İspençiyari ve Tıbbi Müstahzarlar Kanunu,  6343 sayılı Veteriner Hekimliği Mesleğinin İcrasına, Türk Veteriner Hekimleri Birliği ile Odalarının Teşekkül Tarzına ve Göreceği İşlere Dair Kanun ile 24/12/2011 tarihli ve 28152 sayılı Resmî Gazete’de yayımlanan Veteriner Tıbbi Ürünler Hakkında Yönetmelik kapsamında iş ve işlemleri yürütmek. k) Hastalanan hayvanlardan gerektiğinde numune almak ve numunenin uygun koşullarda saklanarak gerekli tahlillerin yapılmasını sağlamak. Su ürünleri uzmanının görev ve sorumlulukları. MADDE 19- (1) Su ürünleri uzmanının sucul hayvanlar ile ilgili görev ve sorumlulukları şunlardır:. a) Hayvanların beslenme biçimlerine ve davranış özelliklerine göre yerleşim planlarını yapmak. b) Hayvanların tür özelliklerine göre yaşam ve barınma koşullarını belirlemek. c) Hayvanların tür özelliklerine göre su kalitesini belirlemek, kontrolünü yapmak ve analiz için su numuneleri almak. ç) Akvaryum veya havuzlardaki suyun belirli aralıklarla temizlenmesini ve gerekli dezenfeksiyon işlemlerinin zamanında yapılmasını sağlamak. d) Hayvanların günlük gözlemlerini yapmak. e) Hayvanların beslenme programını hazırlamak. f) Hayvanların bakımı ile ilgili hayvan bakıcılarını eğitmek. Biyologların görev ve sorumlulukları. MADDE 20- (1) Hayvanat bahçeleri ve doğal yaşam parklarındaki biyologların görev ve sorumlulukları şunlardır:. a) Hayvanat bahçelerinde hayvanların tür özelliklerine göre barınma koşullarını belirlemek. b) Hayvanların cins ve tür tespitini yapmak. c) Hayvanların büyüme, üreme ve gelişme sürecini izlemek ve gerekli tedbirlerin alınmasını sağlamak. ç) Hayvanat bahçelerinde bulunan egzotik bitki ve su türlerinin doğaya verebileceği zararları ve yayılma tehlikelerini önleyici tedbirleri almak. d) Biyolojik çeşitlilik çalışmalarını yürütmek. e) Türlere özgü yaşam alanlarını zenginleştirme çalışmalarını planlamak. f) Hayvan refahına uygun popülasyon dengesini sağlamak. g) Hayvan bakıcılarını eğitmek. Hayvan bakıcılarının eğitimi. MADDE 21- (1) Hayvan bakıcıları, hayvanat bahçesinde veya doğal yaşam parkında işe başlamalarını müteakip bir ay içerisinde hayvanat bahçeleri ve doğal yaşam parklarına ilişkin mevzuat, hayvan refahı ve sağlığı, hayvanların bakımı, beslenmesi, hayvanlara yaklaşım ve hayvan davranışları, hayvanlar için zenginleştirme uygulamaları, hayvanların zapturaptı, zoonoz, temizlik ve dezenfeksiyon, iş sağlığı ve güvenliği ile ilk yardım konularında hayvanat bahçesi bünyesinde en az 20 saat süreli düzenlenecek eğitim programına katılır ve verilen eğitim kayıt altına alınır. ALTINCI BÖLÜM. Hibe, Satış, Yeni Hayvan Temini, Güvenlik, Kayıt ve Arşiv. Hayvanat bahçelerinde ve doğal yaşam parklarında hayvanların hibe edilmesi, satışı, yeni hayvan getirilmesi. MADDE 22- (1) Hayvanat bahçelerinde veya doğal yaşam parklarındaki yabani hayvanların hibe veya satışı söz konusu olduğunda, Av ve Yaban Hayvanları ile Bunlardan Elde Edilen Ürünlerin Bulundurulması, Üretimi ve Ticareti Hakkında Yönetmelik hükümleri uygulanır. (2) Hayvanat bahçesine veya doğal yaşam parkına yeni bir hayvan getirilmesinin planlanması halinde hayvanın barındırılacağı yeri gösteren plan ve yasal yollarla temin edildiğine dair belgelerle birlikte il şube müdürlüğüne başvurulur. İl şube müdürlüğünce uygun bulunması halinde hayvanın getirilmesine izin verilir. Hayvanat bahçesine veya doğal yaşam parkına izinsiz bir hayvan getirilmesi durumunda il şube müdürlüğünce bu hayvanlara el konularak 29 uncu madde hükümleri uygulanır. İzinsiz getirilen hayvanlar diğer hayvanat bahçeleri veya doğal yaşam parklarına geri alınmamak üzere ücretsiz olarak verilir. Bu hayvanların nakli sırasındaki tüm masraflar hayvanı izinsiz olarak getiren hayvanat bahçesi veya doğal yaşam parkı sahibi tarafından karşılanır. Güvenlik. MADDE 23- (1) Hayvanat bahçeleri ve doğal yaşam parklarında genel güvenlik önlemleri ile birlikte aşağıdaki tedbirlerin alınması zorunludur:. a) Ziyaretçilerin giriş ve çıkış yapması için ayrı kapılarla sınırlandırılmış kontrollü geçiş düzeni sağlanır. b) Acil durumlarda personel ve ziyaretçilerin tahliye edilebileceği acil çıkış kapıları bulundurulur. c) Hayvanlardan insanlara gelebilecek zararlara karşı uyarıcı levhalar yerleştirilir. ç) Hayvanların verebileceği zararlar açısından risk oluşturan alanlarda ziyaretçiler için gerekli önlemler alınır. d) Açık ve kapalı alanlar, hayvanların kaçmasını önleyecek şekilde düzenlenir. e) Hayvanat bahçesi ve doğal yaşam parkının her noktasından duyulabilir şekilde anons sistemi bulundurulur. f) Hayvanat bahçeleri ve doğal yaşam parklarında bulunan tehlikeli, yırtıcı ve zehirli hayvanların kaçması halinde, ziyaretçilerin güvenli bir yere alınması için çıkış güzergâhı oluşturulması dâhil yapılması gereken iş ve işlemlere ilişkin acil eylem planları oluşturulur. g) Hayvanat bahçeleri ve doğal yaşam parklarında 20/6/2012 tarihli ve 6331 sayılı İş Sağlığı ve Güvenliği Kanunu kapsamında gerekli önlemler alınır. ğ) Hayvanat bahçeleri veya doğal yaşam parklarında çalışanlara ya da ziyaretçilere hayvanlar tarafından verilecek zararlar ile bu hayvanların kaçması sebebiyle oluşabilecek can ve mal kaybından hayvanat bahçesi sahibi ve sorumlu yönetici sorumludur. Zararın oluşmasına kişisel kusurların sebep olduğu durumlar saklıdır. Kayıt ve arşiv. MADDE 24- (1) İl şube müdürlüğü, Bakanlık tarafından oluşturulan veri tabanına hayvanat bahçelerinin ve doğal yaşam parklarının ruhsatlandırılması, denetimi ve hayvanların nakillerine dair bilgileri kaydeder ve hayvanat bahçelerinde ve doğal yaşam parklarında kayıtların güncel olarak tutulmasını sağlar. (2) Hayvanat bahçesi ve doğal yaşam parklarındaki tüm hayvanlar, veteriner hekim tarafından Bakanlıkça oluşturulan veri tabanına kaydedilir ve kayıtlar güncel tutulur. (3) Dijital kimliklendirme yapılabilecek tüm hayvanlar bu yöntem ile kayıt altına alınır. Dijital kimliklendirme yapılamayan hayvanlar için halkalama, markalama, boyama, numaralandırma gibi kimliklendirme yöntemleri belirlenerek uygulanır. (4) Hayvanat bahçeleri ve doğal yaşam parklarındaki yabani hayvanların üremesi neticesinde meydana gelen yeni bireyler ile ölen, hibe edilen veya satın alınan hayvanlar Bakanlık tarafından oluşturulan veri tabanına on gün içerisinde kaydedilir. (5) Hayvanat bahçeleri ve doğal yaşam parklarındaki tedavi ve dezenfeksiyon işlemlerinin kayıtları güncel olarak tutulur. (6) Ruhsatlandırılan hayvanat bahçeleri ve doğal yaşam parklarındaki hayvanlara dair bilgiler ruhsatın verilmesini müteakip en geç bir ay içerisinde veri tabanına kaydedilir ve güncel tutulur. YEDİNCİ BÖLÜM. Denetim, Faaliyeti Durdurma, Ruhsat İptali, Yasaklar, Cezalar,. Değişiklik ve Devir. Denetim. MADDE 25- (1) Bu Yönetmelik hükümlerine uyulup uyulmadığını denetleme yetkisi Bakanlığa aittir. Bakanlık bu yetkisini gerektiğinde mahallin en büyük mülkî amirine devredebilir. Bakanlığın yetkisini devretmesi halinde, mahallin en büyük mülkî amiri il bünyesinde veya mevcut değilse başka illerden veya kurumlardan hayvanların korunması konusunda uzman personeli de denetim ile görevlendirebilir. Bakanlık, merkez teşkilatı ilgili birim personelini de denetim ile görevlendirebilir. (2) Hayvanat bahçeleri ve doğal yaşam parkları, bu Yönetmelikte belirtilen usul ve esaslara uygunluk bakımından olağan dışı denetimler hariç rutin olarak üç ayda bir denetim elemanlarınca denetlenir. (3) Denetimde tespit edilen eksiklik ve usulsüzlüklerin belirtilen sürede giderilmesi hususu, denetime yetkili merci tarafından hayvanat bahçesi ve doğal yaşam parkı sorumlu yöneticisine yazılı olarak bildirilir. Hayvanat bahçesi ve doğal yaşam parkının faaliyetinin geçici olarak durdurulması. MADDE 26- (1) Ruhsatsız çalıştığı tespit edilen hayvanat bahçesi ve doğal yaşam parkı, ruhsatlandırma işlemi tamamlanana kadar bölge müdürlüğünün onayı ile il şube müdürlüğünce halkın ziyaretine kapatılır. Bu tesislere ruhsat başvurusunda bulunmaları veya bünyelerindeki hayvanları satmaları ya da hibe etmeleri için üç ay süre verilir. Bu süre sonunda ruhsat için başvuruda bulunulmaması veya hayvanların elden çıkarılmaması halinde, mevcut hayvanlar diğer hayvanat bahçeleri veya doğal yaşam parklarına geri alınmamak üzere ücretsiz olarak verilir. Nakil sırasındaki tüm masraflar ruhsatsız çalışan tesis sahibi tarafından karşılanır. (2) Ruhsatlı hayvanat bahçeleri ve doğal yaşam parklarının denetlenmesi sırasında eksiklik veya usulsüzlük tespit edilmesi ya da ruhsat yenileme başvurusunun belirtilen süre içerisinde yapılmaması durumunda hayvanat bahçesi veya doğal yaşam parkının bir kısmı veya tamamı, bu durumun giderilmesi için bölge müdürlüğü onayı ile il şube müdürlüğünce üç aya kadar halkın ziyaretine kapatılır. Hayvanat bahçesi ve doğal yaşam parkı ruhsatı iptali. MADDE 27- (1) Denetimler sonunda geçici olarak halkın ziyaretine kapatılan ve bildirilen eksiklik veya usulsüzlükleri il şube müdürlüğünce belirtilen süre içerisinde gidermeyen hayvanat bahçeleri veya doğal yaşam parkının ruhsatı bölge müdürlüğünün onayı ile il şube müdürlüğünce iptal edilir ve bu durum sorumlu yöneticiye ya da hayvanat bahçesi veya doğal yaşam parkı sahibine yazılı olarak bildirilir. İl şube müdürlüğünce, ruhsatın iptal edildiğine dair en geç on gün içerisinde Genel Müdürlüğe bilgi verilir. Hayvanat bahçesi veya doğal yaşam parklarının ruhsatının iptal edilmesi halinde, işyeri açma ve çalışma ruhsatının iptalinin de yapılabilmesi için bu durum il şube müdürlüğünce ilgili kuruma bildirilir. (2) Ruhsatı iptal edilmiş hayvanat bahçeleri veya doğal yaşam parklarına, hayvanlarını satmaları ya da hibe etmeleri için ruhsat iptal tarihinden itibaren üç ay süre tanınır. Bu süre sonunda hayvanlar elden çıkarılmamışsa, diğer hayvanat bahçeleri veya doğal yaşam parklarına geri alınmamak üzere ücretsiz olarak verilir. Bu hayvanların nakli sırasındaki tüm masraflar ruhsatı iptal edilen hayvanat bahçesi veya doğal yaşam parkı sahibi tarafından karşılanır. (3) İşletme ruhsatı iptali sonrasında, hayvanat bahçesi veya doğal yaşam parkındaki hayvanların nakillerinin hayvanların özelliklerine uygun ve güvenli bir şekilde yapılarak hayvan refahı ile ilgili koşulların yerine getirilmesi ruhsatı iptal edilen hayvanat bahçesi veya doğal yaşam parkı sahibi tarafından sağlanır. Yasaklar. MADDE 28- (1) Bu Yönetmelik kapsamında yasak olan fiil ve davranışlar aşağıda belirtilmiştir:. a) 5 inci maddenin birinci fıkrasında belirtilen şartları sağlayan hayvanat bahçeleri veya 6 ncı maddede yer alan şartlara haiz doğal yaşam parkları haricindeki tesislerde yabani hayvanların halka ticari olarak sergilenmesi yasaktır. b) 6343 sayılı Veteriner Hekimliği Mesleğinin İcrasına, Türk Veteriner Hekimleri Birliği ile Odalarının Teşekkül Tarzına ve Göreceği İşlere Dair Kanuna göre geçici olarak meslekten men edilenler, bu yasakları süresince hayvanat bahçeleri veya doğal yaşam parklarında veteriner hekimlik görevini yapamazlar. c) Hayvanat bahçeleri ve doğal yaşam parklarında belgesiz hayvan barındırılamaz. ç) Hayvanat bahçeleri ve doğal yaşam parklarında hayvanlara acı ve ıstırap verecek davranışlarda bulunulamaz. d) Genel Müdürlüğün izni olmadan hayvanat bahçeleri ve doğal yaşam parklarından hiçbir hayvan doğaya bırakılamaz. e) Ziyaretçiler hayvanat bahçeleri ve doğal yaşam parklarına evcil hayvanlarla giremez. f) 1. grup hayvanat bahçesi ve doğal yaşam parkında görev yapan sorumlu yönetici ve veteriner hekim başka bir işyerinde çalışamaz. g) Hayvanat bahçeleri ve doğal yaşam parklarına, tesisin bünyesinde kullanılanlar hariç araçlar ile girilemez. ğ) Hayvanat bahçeleri ve doğal yaşam parklarında farklı türdeki hayvanların çiftleşmesine izin verilmez. h) Hayvanat bahçeleri ve doğal yaşam parklarında melez hayvanların saf tür hayvanlarla çiftleşmesine, hibe ve satışına izin verilmez. ı) Hayvanat bahçeleri ve doğal yaşam parklarına gelen ziyaretçiler, hayvanat bahçesi ve doğal yaşam parkı yönetimi tarafından belirlenen veya duyurusu yapılan kurallara aykırı davranamaz. i) Hayvanat bahçeleri ve doğal yaşam parklarında ziyaretçiler tarafından hayvanlar beslenemez. j) Hayvanat bahçeleri ve doğal yaşam parklarında yırtıcı, saldırgan ve zehirli hayvanlar ile ziyaretçiler arasında fiziksel temasa izin verilmez. k) Hayvanat bahçeleri ve doğal yaşam parklarındaki hayvanların nakil ve sağlık nedenleri dışında herhangi bir yöntem kullanılarak uyuşturulmaları yasaktır. l) Hayvanat bahçeleri ve doğal yaşam parklarındaki hayvanlar, ticari amaçlı film, reklam, fotoğraf ve benzeri çekimlerde veya gösterilerde il şube müdürlüğünün izni olmadan kullanılamaz. Hayvanlar; acı, ıstırap ya da zarar görecek şekilde, film çekimi, gösteri, reklam ve benzeri işler için kullanılamaz. Ticari amaçlı film, reklam, fotoğraf ve benzeri çekimlerde insanların yırtıcı, saldırgan ve zehirli hayvanlar ile fiziksel temasına izin verilmez. Cezalar. MADDE 29- (1) Hayvanat bahçesi veya doğal yaşam parkı sahipleri, hayvanat bahçeleri ve doğal yaşam parklarını, hayvanların doğal yaşama ortamına en uygun şekilde tanzim etmekle ve ettirmekle yükümlüdürler. 5199 sayılı Kanunun 22 nci maddesinde belirtilen yükümlülüğe ve bu Yönetmelikte belirlenen hükümlere aykırı davrananlara 5199 sayılı Kanunun 28 inci maddesi hükümleri uygulanır. Değişiklik ve devir. MADDE 30- (1) Hayvanat bahçesi veya doğal yaşam parkı sahibinin; devir, hibe veya satış sebepleriyle değişmesi halinde söz konusu değişiklik ile ilgili hayvanat bahçesi veya doğal yaşam parkının eski ve yeni sahibi tarafından imzalanan noter tasdikli sözleşmeyi içeren bir dilekçe ile bir ay içinde il şube müdürlüğüne başvurulur. İl şube müdürlüğü tarafından değişiklikler doğrultusunda bu Yönetmelik kapsamında yeniden ruhsat düzenlenir. Yeniden ruhsat düzenleninceye kadar hayvanat bahçesi veya doğal yaşam parkının eski sahibinin, sorumlu yöneticisinin ve veteriner hekiminin görev ve sorumlulukları devam eder. (2) Hayvanat bahçesi veya doğal yaşam parkı sahibinin ölümü halinde varisi tarafından il şube müdürlüğüne bir ay içinde bildirimde bulunulur. Varislerin hayvanat bahçesi veya doğal yaşam parkı faaliyetini devam ettirmek istememesi durumunda hayvanları satmaları ya da hibe etmeleri için üç ay süre verilir. Bu süre sonunda hayvanlar elden çıkarılmamışsa, mevcut hayvanlar diğer hayvanat bahçelerine veya doğal yaşam parklarına geri alınmamak üzere ücretsiz olarak verilir. Bu hayvanların nakli sırasındaki tüm masraflar varisler tarafından karşılanır. (3) Hayvanat bahçesi veya doğal yaşam parkı sahibi tarafından tesisin kapatılmasına karar verilmesi halinde il şube müdürlüğüne bir dilekçe ile başvurulur. Bu durumda, hayvanat bahçesi veya doğal yaşam parkı sahibine hayvanları satmaları ya da hibe etmeleri için üç ay süre verilir. Bu süre sonunda hayvanlar elden çıkarılmamışsa, mevcut hayvanlar diğer hayvanat bahçelerine veya doğal yaşam parklarına geri alınmamak üzere ücretsiz olarak verilir. Bu hayvanların nakli sırasındaki tüm masraflar kapatılan hayvanat bahçesi veya doğal yaşam parkı sahibi tarafından karşılanır. SEKİZİNCİ BÖLÜM. Çeşitli ve Son Hükümler. Yürürlükten kaldırılan yönetmelik. MADDE 31- (1) 11/8/2007 tarihli ve 26610 sayılı Resmî Gazete’de yayımlanan Hayvanat Bahçelerinin Kuruluşu ile Çalışma Usul ve Esasları Hakkında Yönetmelik yürürlükten kaldırılmıştır. Geçiş süreci. GEÇİCİ MADDE 1- (1) Bu Yönetmeliğin yürürlüğe girdiği tarihten önce ruhsatlandırılan hayvanat bahçelerine, 7 nci madde ve 5 inci maddenin altıncı fıkrası hariç olmak üzere diğer şartları sağlaması ve 5 inci veya 6 ncı maddelerde belirtilen gruplara göre yeni ruhsat almaları için bu Yönetmeliğin yürürlüğe girdiği tarihten itibaren bir yıl süre verilir. Bu süre içinde mevcut hayvanat bahçesi için yeni ruhsat alınmaması hâlinde mevcut ruhsat bölge müdürlüğü onayı ile il şube müdürlüğünce iptal edilir ve 27 nci maddenin ikinci fıkrası hükmü uygulanır. (2) Bu Yönetmeliğin yürürlüğe girdiği tarihten önce ruhsatlandırılan hayvanat bahçelerine bu Yönetmeliğin yürürlüğe girdiği tarihten sonra eklenecek her yeni birey için 5 inci maddenin altıncı fıkrası kapsamında Bakanlıkça belirlenen tüm şartların sağlanması zorunludur. (3) Bu Yönetmeliğin yürürlüğe girdiği tarihten önce alışveriş merkezlerinde kurularak ruhsatlandırılan hayvanat bahçelerine 7 nci maddenin ikinci fıkrası hükümleri uygulanmaz. (4) Bu Yönetmeliğin yürürlüğe girdiği tarihten önce alışveriş merkezlerinde kurulan ruhsatlı hayvanat bahçeleri, bu Yönetmeliğin yayımlandığı tarihten itibaren mevcut kanatlı ve/veya memeli hayvan sayısını artıramaz, bu hayvanlardan ölenlerin yerine yeni hayvanlar alamaz. Bu hayvanat bahçelerinde doğal yollarla üreyen kanatlı hayvanlar yumurtadan çıktıktan itibaren altı ay içerisinde, memeli hayvanlar ise doğumdan itibaren bir yıl içerisinde elden çıkarılır. Hayvanların bu süre içinde elden çıkarılmaması halinde Bakanlıkça bu hayvanlara el konularak 29 uncu madde hükümleri uygulanır. El konulan bu hayvanlar uygun hayvanat bahçeleri veya doğal yaşam parklarına geri alınmamak üzere ücretsiz olarak verilir. Bu hayvanların nakli sırasındaki tüm masraflar bu hayvanları belirtilen süre içerisinde elinden çıkarmayan hayvanat bahçesi sahibi tarafından karşılanır. (5) Bu Yönetmeliğin yürürlüğe girdiği tarihten önce ruhsatlandırılan hayvanat bahçelerinde 5 inci maddenin ikinci, üçüncü, dördüncü ve beşinci fıkralarında belirtilenlerden fazla bulunan hayvanların sayısı artırılamaz, bu hayvanlardan ölenlerin yerine yeni hayvanlar alınamaz. Bu fıkranın ihlali halinde Bakanlıkça bu hayvanlara el konularak 29 uncu madde hükümleri uygulanır. El konulan bu hayvanlar uygun hayvanat bahçeleri ve doğal yaşam parklarına geri alınmamak üzere ücretsiz olarak verilir. Bu hayvanların nakli sırasındaki tüm masraflar bu hayvanları belirtilen süre içerisinde elinden çıkarmayan hayvanat bahçesi sahibi tarafından karşılanır. (6) Bu Yönetmeliğin yürürlüğe girdiği tarihten itibaren bir yıl içerisinde mevcut hayvanat bahçelerinde bulunan tüm hayvanlar hayvanat bahçesi veteriner hekimi tarafından Bakanlıkça oluşturulan veri tabanına kaydedilir. Yürürlük. MADDE 32- (1) Bu Yönetmelik yayımı tarihinde yürürlüğe girer. Yürütme. MADDE 33- (1) Bu Yönetmelik hükümlerini Tarım ve Orman Bakanı yürütür. Ekleri için tıklayınız. "
"ÇAY İŞLETMELERİ GENEL MÜDÜRLÜĞÜ. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Çay İşletmeleri Genel Müdürlüğünde görev yapan personelin disiplin amirlerini belirlemektir. Kapsam. MADDE 2- (1) Bu Yönetmelik, Çay İşletmeleri Genel Müdürlüğü merkez ve taşra teşkilatında 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan personel hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi,  22/1/1990 tarihli ve 399 sayılı Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri Ek-1 sayılı cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 15/6/2006 tarihli ve 26199 sayılı Resmî Gazete'de yayımlanan Çay İşletmeleri Genel Müdürlüğü Kadrolu Personel Disiplin Amirleri Yönetmeliği ile 15/6/2006 tarihli ve 26199 sayılı Resmî Gazete’de yayımlanan Çay İşletmeleri Genel Müdürlüğü Sözleşmeli Personel Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Çay İşletmeleri Genel Müdürü yürütür. Eki için tıklayınız. "
"TAPU VE KADASTRO VERİLERİNİN İŞLENMESİ VE ELEKTRONİK. ORTAMDA YAPILACAK İŞLEMLER HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Tapu ve Kadastro Genel Müdürlüğü merkezi veri tabanında yer alan verilerin işlenmesine ve elektronik ortamda yapılacak işlemlere ilişkin usul ve esasları belirlemektir. Kapsam. MADDE 2- (1) Bu Yönetmelik, Tapu ve Kadastro Genel Müdürlüğü merkezi veri tabanında yer alan verilerin çevrimiçi olarak işlenmesine ve elektronik ortamda yapılacak işlemlere ilişkin usul ve esasları kapsar. Dayanak. MADDE 3- (1) Bu Yönetmelik, 22/11/2001 tarihli ve 4721 sayılı Türk Medeni Kanununun 1020 nci maddesi, 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 480 inci maddesinin birinci fıkrasının (ğ) bendi, 487 nci maddesinin altıncı fıkrası, 488 inci maddesinin birinci ve beşinci fıkraları ile 22/7/2013 tarihli ve 2013/5150 sayılı Bakanlar Kurulu Kararıyla yürürlüğe konulan Tapu Sicili Tüzüğünün 14 üncü ve 15 inci maddelerine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Açık tapu/kadastro verisi: Açık veri haline getirilen tapu ve kadastro verisini,. b) Açık veri: Ücretsiz olarak veya hazırlanma maliyetini geçmeyecek şekilde internet üzerinden herkesin erişimine sunulan, üzerinde herhangi bir fikri mülkiyet hakkı bulunmayan ve herhangi bir amaçla serbestçe kullanılabilen, makineler tarafından okunabilen ve böylelikle diğer veriler ve sistemlerle birlikte çalışabilen anonim hale getirilmiş veriyi,. c) Alıcı: TAKPAS’tan faydalanan kişi veya kurumları,. ç) Alt kullanıcı: Alıcının, uygulamalar üzerinden TAKPAS’tan faydalanması için yetkilendirdiği kişileri,. d) Anonim hale getirme: Tapu ve kadastro verilerinin, başka verilerle eşleştirilerek dahi hiçbir surette kimliği belirli veya belirlenebilir bir kişiyle ilişkilendirilemeyecek hâle getirilmesini,. e) Belirteç bilgisi: Alıcının, TAKPAS ile yaptıkları sorgulamaya ait kendi sistemleri/işlemleri ile ilişkisini gösterir işlem sistem numarası, işlem evrak numarası gibi bilgileri,. f) Elektronik kabul beyanı: Protokol imzalananlar dışında kalan kişilerin, TAKPAS arayüzleri üzerinden veriye ulaşmaları için elektronik ortamda bilgisine sunulan metni kabulüne ilişkin beyanını,. g) Elektronik ortamda yapılacak işlemler: 4 sayılı Cumhurbaşkanlığı Kararnamesinin 488 inci maddesinin beşinci fıkrası uyarınca, Genel Müdürlük tarafından belirlenen ve tapu müdürlüklerince tescili sağlanan işlemlerden, yargı mercileri ile yetkili kurum ve kuruluşların taleplerine istinaden ilgili mercilerce doğrudan elektronik ortamda tescil, terkin veya tadil edilebilecek işlemleri,. ğ) Eşsiz belirteç: Alıcının onaylanmış toplu veri taleplerinde ihtiyaç duyulan verinin TAKPAS’ta tanımlanan servisler aracılığı ile alınmasını sağlayan, onaylanan her toplu veri talebi için Genel Müdürlükçe eşsiz olarak oluşturulan, sorgulamanın yapılabileceği gün içi zaman aralığını da içerir, TAKPAS arayüzleri üzerinden üretilen erişim süresi tanımlı yetki anahtarını,. h) Genel Müdürlük: Tapu ve Kadastro Genel Müdürlüğünü,. ı) İlgili kişi: Türk Medeni Kanununun 1020 nci maddesi kapsamında merkezi veri tabanındaki tapu ve kadastro verisine ulaşma hakkına sahip ilgisini inanılır kılan kişiyi,. i) Kimliksizleştirme: Tapu ve kadastro verilerinin; kimliği belirli veya belirlenebilir kişiyle ilişkilendirilememesi için teknik ve idari tedbirlerin alınması şartıyla ve farklı bir ortamda muhafaza edilen diğer verilerle bir araya getirilmeksizin kimliği belirli veya belirlenebilir kişiyle ilişkilendirilemeyecek şekilde işlenmesini,. j) Kişi: Kurumlar dışında kalan gerçek ve tüzel kişileri,. k) Kişisel veri: Kimliği belirli veya belirlenebilir gerçek kişiye ilişkin her türlü bilgiyi,. l) Kişisel verilerin işlenmesi: Kişisel verilerin tamamen veya kısmen otomatik olan ya da herhangi bir veri kayıt sisteminin parçası olmak kaydıyla otomatik olmayan yollarla elde edilmesi, kaydedilmesi, depolanması, muhafaza edilmesi, değiştirilmesi, yeniden düzenlenmesi, açıklanması, aktarılması, devralınması, elde edilebilir hale getirilmesi, sınıflandırılması ya da kullanılmasının engellenmesi gibi tapu ve kadastro verileri üzerinde gerçekleştirilen her türlü işlemi,. m) Kurum: Elektronik Kamu Bilgi Yönetim Sisteminde (KAYSİS) yer alan kamu kurum ve kuruluşlarını,. n) Maskeleme: Tapu ve kadastro verilerinin belirli alanlarının, kimliği belirli veya belirlenebilir bir kişiyle ilişkilendirilemeyecek şekilde silinmesi, üstlerinin çizilmesi, boyanması ve yıldızlanması gibi işlemleri,. o) Merkezi veri tabanı: Genel Müdürlükçe elektronik ortamda tutulan verileri,. ö) Muvafakatname: Kamu kurumu niteliğindeki meslek kuruluşları ile taşınmaza ilişkin konularda faaliyet gösteren gerçek ve tüzel kişilerden, taşınmaz maliki ve hak sahiplerinin talep edilen işlemleri ile ilgili olarak TAKPAS’tan sorgulanma ve her türlü belgenin edinilmesine rıza ve taahhüt içerir beyanın gösterildiği bir örneği Ek-3’te yer alan belgeyi,. p) Protokol: Tapu ve kadastro verilerini talep eden kurumlar, kendi işleriyle sınırlı olmak üzere kamu kurumu niteliğindeki meslek kuruluşları ve taşınmaza ilişkin konularda faaliyet gösteren tüzel kişiler ile 24/3/2016 tarihli ve 6698 sayılı Kişisel Verilerin Korunması Kanunu ve anılan Kanun kapsamında çıkarılan düzenlemelere uygun şekilde hazırlanarak imzalanan TAKPAS’a erişim protokolünü,. r) Taahhütname: Bu Yönetmelik hükümleri çerçevesinde kendileriyle protokol yapılan alıcının imzaladığı ve paylaşılan verilerin güvenliğini sağlamaya yönelik olarak almayı taahhüt ettikleri idari ve teknik tedbirleri içeren ve bir örneği Ek-3’ün ekinde yer alan belgeyi,. s) TAKBİS: Tapu ve Kadastro Bilgi Sistemini,. ş) Tapu ve Kadastro Paylaşım Sistemi (TAKPAS): Merkezi veri tabanında tutulan verilerin kurumlarla ve kişilerle paylaşılmasına imkân sağlayan servis, Web Tapu veya Genel Müdürlükçe belirlenen diğer arayüzlerden oluşan sistemi,. t) Taşınmazı tanımlayıcı bilgiler: Kimliksizleştirilmiş taşınmazın; bulunduğu il, ilçe, mahalle/köy, mevkii, ada/parsel numarası, niteliği, yüzölçümü, kat irtifakı veya kat mülkiyeti durumu, varsa blok ve bağımsız bölüm numarasına ilişkin bilgileri,. u) Veri: Genel Müdürlük tarafından üretilen veya arşivlenen her türlü bilgi ve belgeyi,. ü) Web-Tapu sistemi: Elektronik ortamda taşınmazların yönetilebildiği, sisteme entegre edilen tapu, kadastro ve haritacılık işlemleri ile Osmanlıca ve eski kayıt belge işlemleri için başvuru yapılabilen, işlemler için gerekli olan bilgi ve belgelerin gönderilebilmesine olanak sağlayan, belge doğrulaması yapılabilen ve bu konularda üçüncü kişilere yetki verilebilen e-Devlet sistemine entegre olan ve Genel Müdürlüğün merkezi veri tabanı verilerine erişimi sağlayan TAKPAS arayüzünü,. ifade eder. İKİNCİ BÖLÜM. Tapu ve Kadastro Verileri, Erişim Usul ve Esasları. Tapu ve kadastro verileri. MADDE 5- (1) TAKPAS’taki veriler; taşınmazın gerçek ve tüzel kişiyle ilişkilendirilmesi ve üzerindeki hakların gösterilmesine ilişkin bilgileri içerir. (2) TAKBİS üzerindeki kayıtlar, her bir birim için, sicillerin elektronik ortamda tutulmaya başlandığı tarihte aktif olan ve bu tarihten sonra oluşan bilgileri içerir. (3) TAKBİS öncesi pasif kayıtlara yönelik talepler, kişi ve kurumlar tarafından, taşınmazın kaydına ulaşılmasını sağlayacak tanımlayıcı bilgileri belirtilerek tapu sicilinin tutulduğu ve dayanak belgelerin arşivlendiği ilgili birimlere yapılır. 30/4/2011 tarihli ve 27920 sayılı Resmî Gazete’de yayımlanan Tapu Müdürlüklerince Yetki Alanı Dışında Kayıtlı Bulunan Taşınmazlarla İlgili Tapu İşlemlerinin Yapılmasına İlişkin Usul ve Esaslar Hakkında Yönetmelik hükümleri saklıdır. Veri erişimine ilişkin genel esaslar. MADDE 6- (1) Alıcı tarafından veri talebi oluşturulması ve sorgulama yapılabilmesi için Genel Müdürlük ile protokol yapılması veya elektronik kabul beyanı zorunludur. (2) Zorunlu haller veya protokolde belirtilen özel haller dışında güvenli ve kesintisiz bir hizmet sunulması esastır. (3) Genel Müdürlük tarafından merkezi veri tabanında tutulan veriler, Türk Medeni Kanununda, 6698 sayılı Kanunda, 4 sayılı Cumhurbaşkanlığı Kararnamesi ile ilgili kanunlarda, Tapu Sicili Tüzüğünde ve anılan mevzuat uyarınca çıkarılan düzenlemelerde belirtilen usul ve esaslar çerçevesinde alıcı ile yalnızca çevrimiçi olarak paylaşılır. Paylaşılacak veriler, alıcının veri kullanım amacı ve yasal dayanağı göz önünde bulundurularak belirlenir. (4) Alıcı, Genel Müdürlük ile imzalanan protokol uyarınca işleme konu kişilerin bilgilerini alabilir. Söz konusu kişilerin verilerini, kullanım amacı tanımlanmış faaliyetin yerine getirilmesi dışında başka hiçbir amaçla kullanamaz. (5) Kadastro verileri için arşiv onaylı olması kaydıyla Genel Müdürlük merkezi veri tabanından elde edilen veriler aksi ispatlanıncaya kadar geçerlidir. (6) Genel Müdürlük, veri erişim talebi kapsamında elde edilen bilginin yetkisiz kişilerin eline geçmesi hâlinde kime ait olduğunun tespit edilmesini zorlaştıracak şekilde gerekli gördüğü bilgiler üzerinde kısmî kimliksizleştirme veya maskeleme tedbirlerini uygular. (7) Alıcı tarafından alınan verilerin çıktılarında alıcı adı, varsa alt kullanıcı adı, tarih ve saat bilgisi yer alır. (8) Alıcı, aldığı verilerin gizliliğini sağlamakla yükümlüdürler. Bu verilerin hukuka aykırı olarak işlenmesi ve erişilmesini önlemek ve muhafazasını sağlamak amacıyla her türlü idari ve teknik tedbirleri alırlar. Tapu ve kadastro verilerinin yurt dışına aktarılmasında 6698 sayılı Kanunun 9 uncu maddesindeki sınırlandırmalar ve kurallara uyulur. Özel nitelikli kişisel veriler için ise ayrıca anılan Kanunun 6 ncı maddesinin dördüncü fıkrası uyarınca Kişisel Verileri Koruma Kurulu tarafından belirlenen önlemler alınır. (9) TAKPAS’ın işletilmesinde, paylaşılmasında ve kullanılmasında; Türkiye Cumhuriyeti Anayasası, uluslararası sözleşmeler ve diğer mevzuatta yer alan; Devlet sırrına, kişisel verilerin korunmasına, özel hayatın ve soruşturmanın gizliliğine, mahkemelerce verilen gizlilik kararlarına, gizli tanıklığa, 27/12/2007 tarihli ve 5726 sayılı Tanık Koruma Kanunu ile 12/4/1991 tarihli ve 3713 sayılı Terörle Mücadele Kanunu kapsamında alınan tedbir kararlarına ilişkin hükümler esas alınır. (10) Taşınmazı tanımlayıcı bilgilere ve taşınmaza yönelik hak ve kısıtlamalara herkes tarafından herhangi bir kısıtlama olmaksızın ulaşılabilir. 4721 sayılı Türk Medeni Kanununun 1020 nci maddesi kapsamında taşınmaz üzerinde hak sahibine yönelik hak ve kısıtlamalar sadece ilgisini inanılır kılanlar tarafından öğrenilebilir. TAKPAS verilerine erişim ve erişim hakkı. MADDE 7- (1) TAKPAS hizmetleri; kurumlar ve kişilerin, arayüzler ile ulaşabilecekleri etkileşimli sorgulamalar ve kendi yazılım uygulamaları içerisine ekleyecekleri bölümler ile sorgulama ve elektronik ortamda tapu işlemleri yapmalarına olanak verecek internet servislerinden oluşur. Sorgulamalarda, sorgu kriterine göre sorgu sonucu olarak TAKPAS’ta bulunan, kurum ve kişilerin almaya yetkili olduğu bilgiler paylaşılır. Kurumlar ve kişilerle yetkisi dâhilinde olmayan bilgilerin paylaşılması engellenir. (2) Mahkemeler, Cumhuriyet savcılıkları, icra ve iflas müdürlükleri ile kamu kurum ve kuruluşlarının görevleriyle ilgili taşınmaz verilerine erişimi protokol düzenlenerek belirlenebilir. (3) Kamu kurumu niteliğindeki meslek kuruluşları ile taşınmaza ilişkin konularda faaliyet gösteren tüzel kişiler kendi işleriyle sınırlı olmak üzere, düzenlenecek protokol kapsamında gerekli verilere erişebilirler. (4) Taşınmaz malikleri ile taşınmaz üzerinde hak sahibi olanlar, taşınmazları hakkında elektronik kabul beyanı ile ilgili verilere erişebilirler. (5) Tapu sicilinin açıklığı ilkesi gereğince, taşınmazın tanımlayıcı bilgileri ile taşınmaza yönelik hak ve kısıtlamalar herkes tarafından elektronik kabul beyanı ile sorgulanabilir. Elektronik ortamda işlem tesisi. MADDE 8- (1) Tapu siciline yönelik her türlü tescil, şerh, beyan, terkin taleplerinde; TAKPAS’tan erişilen taşınmaz ada, parsel ve varsa bağımsız bölüm bilgilerinin yanında, gerçek kişilerde T.C. kimlik numarası/yabancı kimlik numarası, ad, soyad, baba adı gibi kimlik bilgileri; tüzel kişilerde ise MERSİS numarası/vergi numarası ile tüzel kişi tanımlayıcı bilgisinin de protokol yapılan kurumlarca taşınmazın bulunduğu tapu müdürlüğüne sunulması gereklidir. Aksi halde söz konusu talepler reddedilir. (2) Elektronik ortamda yapılan işlemlerde, gerekli kontroller internet servisleri tarafından yapılarak işlemin yevmiye numarası TAKBİS tarafından üretilir. İşlemin türüne göre elektronik ortamda tescil veya terkin işlemi TAKBİS tarafından yapılır. İşlemin hatalı olarak yapıldığının fark edilmesi durumunda tapu müdürlüğünce resen tesis veya terkine yönelik gerekli düzeltme işlemi yapılarak başvuru sahibine bilgi verilir. (3) Elektronik ortamda yapılan işlemlere ilişkin fiziki belge üretilmez. İşlemin sonuç yazıları servisleri kullanılarak işlemin tarafınca sorgulanmak sureti ile elde edilir. Elektronik ortamda yapılan işlem sonucunda, işlemin tarafı dışındaki diğer kurumlara mevzuatı uyarınca bildirimde bulunulması gereken hallerde, işlemin tarafı olmayan kurum tarafından internet servisleri kullanılarak gerekli sorgulama yapılır. Genel Müdürlükçe işlemin tarafı olan Kurum ile mevzuatı uyarınca bildirim yapılması gereken işlemin tarafı olmayan kurumlara ayrıca bildirimde bulunulmaz. TAKPAS’a tanımlama ve yetkilendirme. MADDE 9- (1) Genel Müdürlük ile protokol yapmış olan alıcı, protokol ile belirlenen internet servislerini, metotları ve sunulan verilerin kullanılması için gerekli yazılım ve donanımı sağlamakla yükümlüdür. (2) TAKPAS’a erişmek isteyen alıcıya ait güvenlik kodları kontrol edildikten sonra, hizmet alanların güvenlik duvarları ile sistem güvenlik duvarları arasında özel şifrelenmiş güvenli ağ bağlantısı kurularak iki bağlantı noktası arasında hizmet verilir. (3) Genel Müdürlük; alıcının, sabit IP adresi ve uygun görülecek güvenlik yöntemleri ile bağlantı kurarak TAKPAS’a erişimini sağlar. (4) Alıcı, TAKPAS bağlantısını protokol ve güvenlik taahhütnamesinde belirlenen amaçlar ve kurallar doğrultusunda taşra teşkilatlarına, şubelerine ve alt kuruluşlarına da sağlayabilir. Kamu kurum ve kuruluşları, bu bağlantıyı yurt dışı teşkilatlarına da sağlayabilir. (5) Alıcının taşra teşkilatları, şubeleri, alt kuruluşları veya yurt dışı teşkilatları ile ayrıca protokol yapılmaz. (6) Alıcı, kendi teşkilat yapısı dışındaki kurum, kuruluş ve kişileri TAKPAS’tan faydalandıramaz. (7) Alıcı, Genel Müdürlükçe kullanıma açılan arayüzlerde, alt kullanıcılarının yetkilerini belirlemek ve tanımlamakla yükümlüdür. Alıcı, tanımladığı kullanıcı bilgilerini Genel Müdürlüğün belirleyeceği yöntem ile Genel Müdürlüğe bildirir. (8) Alıcı, Genel Müdürlükçe kullanıma açılan internet servislerde, alt kullanıcılarının yetkilerini belirlemek ve tanımlamakla yükümlüdür. Alıcı, tanımladığı kullanıcı bilgilerini Genel Müdürlükçe talep edilmesi halinde bildirir. (9) Genel Müdürlük, kullanıma açtığı arayüzlerde, alıcının alt kullanıcılarının kontrol edilmesini, protokol ve güvenlik taahhütnamesi ile sağlanan yetkilendirme çerçevesinde bilgi almasını ve tanımlanan kullanıcılara ait tüm güncel bilgilerin sistemde tutulmasını sağlamakla yükümlüdür. Başvuru ve protokol süreci, güvenlik taahhütnamesi. MADDE 10- (1) TAKPAS’tan yararlanmak isteyen alıcı, Genel Müdürlüğe yazılı olarak veya elektronik ortamda talepte bulunur. (2) Başvuruda, talep edilen verilerin kullanılma amacının açık, net ve somut olması, alıcının verileri almasına esas olan yasal dayanağın belirtilmesi ve Genel Müdürlük tarafından talep edilen bu Yönetmeliğin ekinde yer alan belgelerin ve güvenlik taahhütnamesinin gönderilmesi zorunludur. Yasal dayanağın belirtilmemesi halinde herhangi bir işlem yapılmaksızın talep reddedilir. (3) Yapılan başvurular Veri Paylaşımı Alt Komisyonu tarafından incelenir, en geç bir ay içerisinde anılan komisyonun görüşü ile birlikte Veri Paylaşımı Üst Komisyonuna sunulur. Uygun görülmeyen alıcı başvurusu gerekçesi belirtilerek Veri Paylaşımı Üst Komisyonunca reddedilir. (4) Başvurusu Üst Komisyonda uygun görülen alıcının Genel Müdürlükçe belirlenen uygun güvenlik düzeyini temin etmeye yönelik gerekli her türlü idari ve teknik tedbirleri sağladığını gösterir güvenlik taahhütnamesini sunması zorunludur. Ayrıca alıcı her takvim yılı sonunda, Genel Müdürlükçe talep edilen idari ve teknik güvenlik tedbirlerinin sağlandığını gösterir güvenlik taahhütnamesini Genel Müdürlüğe gönderir. (5) Genel Müdürlükçe belirlenen güvenlik unsurlarını sağlamayan alıcı, bu hususun bildirildiği tarihten itibaren altmış gün içinde eksiklikleri tamamlamak zorundadır. Aksi halde alıcının başvurusu reddedilir. (6) Başvurusu uygun görülenlerle protokol imzalanır. (7) Protokollerde aşağıda belirtilen hususlara yer verilir:. a) Verinin niteliği ve sınırı, kullanıcı başına günlük sorgulama sayısı sınırı. b) Verilere erişim şekli, süresi, kontrol ve güvenliği. c) Protokolün süresi. ç) Kişisel verilerin muhafaza edilme süresi. d) Veriye erişecek kullanıcıların bilgileri. e) Verilere hangi amaçla erişileceği ve hukuki gerekçesi. f) Tarafların yetki ve görevleri ile hukuki sorumlulukları. g) Alınması gereken idari ve teknik tedbirler. ğ) Eğitim. h) Ücretlendirme. ı) Diğer hususlar. ÜÇÜNCÜ BÖLÜM. Veriye Erişim Kuralları, Toplu Veriye Erişim, Diğer Verilere Erişim. Alıcının veriye erişimi. MADDE 11- (1) Genel Müdürlükçe protokol yapılan alıcı, gerçek kişilerde T.C. kimlik numarası/yabancı kimlik numarası, tüzel kişilerde ise vergi kimlik numarası/MERSİS numarası ile sorgulama yapabilir. Bununla birlikte mevzuattan kaynaklanan görevlerini yerine getirmek amacı ile taşınmaz tanımlayıcı bilgileri ile tekil taşınmaz ve mülkiyet sorgulaması yapması gereken kurumların talepleri Genel Müdürlük Veri Paylaşımı Üst Komisyonunca karara bağlanır. (2) Alıcı, yaptığı sorgulamalar için, Genel Müdürlüğe sorgu yapılan kişinin kendilerinde tabi olduğu işleme ait belirteç bilgisini sorguya ekler. Alıcı, sorgu içerisinde verilen bu belirteç bilgisi ile kendilerinde başlatılan işlemin Genel Müdürlükçe kontrol edilebileceği, işleme taraf kişileri gösterir bir servis hazırlayıp çevrimiçi olarak Genel Müdürlüğün kullanımına açar. İşlem bağlantılı yapılmayan sorgulamalar için ise belirteç yerine Genel Müdürlükçe yapılacak olan denetimlerde işlem ve sorgu kontrolünün yapılabilmesini temin edecek şekilde açıklama girilmesi zorunludur. (3) Alıcı, yalnızca talep esnasında belirtilen amaç ve hukuki gerekçeyle sınırlı olarak taşınmaz bilgilerine erişebilir. Mevzuattan kaynaklanan görevlerini yerine getirmesi amacı ile toplu veriye ihtiyacı olduğu Genel Müdürlük Veri Paylaşımı Üst Komisyonunca karara bağlanmış olan kurumların münferit toplu veri talepleri Genel Müdürlük ilgili birimince veri talebinin dayanağı kontrol edilerek değerlendirilir. Toplu veri talebinin içeriği Ek-1’de yer alan işlem bazlı toplu veri talep listesine göre belirlenir. Dayanak ile uyumlu talepler ilgili birimce karşılanır. Ek-1 listede yer alan kişisel veri içermeyen istatistiki veri talepleri ile anılan listede yer almayan toplu veri taleplerinde Genel Müdürlük Veri Paylaşımı Üst Komisyonundan ayrıca onay alınır. (4) Toplu veri alımı için;. a) Genel Müdürlük ile protokol yapan alıcı, TAKPAS arayüzleri üzerinden elektronik imzalı belge ile toplu veri talebini oluşturur. Talebin onaylanmasını müteakip, talep edilen bilgilerin sorgulanabileceği eşsiz belirteç alıcının kullanımına sunulur. b) Alıcı, TAKPAS arayüzleri üzerinden (a) bendi uyarınca aldığı eşsiz belirteç bilgisini kendi sistemine girerek Genel Müdürlüğün hazırladığı internet servisler vasıtası ile onaylanan verilere erişebilir. Genel Müdürlük personelinin veriye erişimi. MADDE 12- (1) Genel Müdürlük kullanıcılarının tanımlanması, yetkilendirilmesi ve izlenmesi Genel Müdürlükçe yapılır. (2) Genel Müdürlükçe yetkilendirilen personel her yıl 6698 sayılı Kanun kapsamında eğitime tabi tutulur. Türkiye Barolar Birliği üzerinden avukatların veriye erişimi. MADDE 13- (1) Avukatlar, görevleri ile ilişkili olarak TAKPAS arayüzleri veya internet servisleri üzerinden Türkiye Barolar Birliğinin alt kullanıcısı sıfatıyla taşınmaz bilgisini sorgulayabilir. Bu kapsamda avukat, ilgisini ortaya koyan ulaşmak istediği verinin dayanağı yazılı belgeyi (çek, senet, alacak belgesi, kira kontratı, icra takip yazısı ve benzeri) sisteme taratıp belgenin tarih ve/veya sayısını eklemek ve elektronik kabul beyanını e-imza ile onaylamak suretiyle ilgilinin sadece taşınmazının (pasif kayıt bilgisi dâhil) olup olmadığı bilgisine sistemden ulaşabilir. Bununla birlikte ilgisini ortaya koyan vekaletname taratılmak suretiyle yapılacak sorgulamalarda, hangi kişinin malvarlığının hangi amaçla sorgulandığına dair bilginin sisteme girilmesi ve elektronik kabul beyanının e-imza ile onaylanması suretiyle avukatın talebine bağlı olarak taşınmazın (pasif kayıt bilgisi dahil) bilgisine veya kayıt örneğine ulaşılmasına ve örnek alınmasına imkan verilir. Türkiye Değerleme Uzmanları Birliği üzerinden değerleme uzmanlarının veriye erişimi. MADDE 14- (1) Değerleme uzmanları görevleri ile ilişkili olarak TAKPAS arayüzleri üzerinden Türkiye Değerleme Uzmanları Birliğinin alt kullanıcı sıfatıyla taşınmaz sahibinin TAKPAS arayüzleri üzerinden vereceği yetki veya onay ile aşağıda belirtilen şekilde taşınmaz bilgisini sorgulayabilirler:. a) Taşınmaz sahibinin yetki vermesi ile veriye erişim: Değerleme yapılacak olan taşınmazın sahibi, TAKPAS arayüzlerini kullanarak değerlemeye konu olacak taşınmazı üzerinde yapılacak olan taşınmaz değerleme işlemi için yetki tanımlar. Bu kapsamda değerleme uzmanları kendilerinden talep edilen değerleme faaliyeti ile ilgili olarak malikin T.C. kimlik numarası/yabancı kimlik numarası, tüzel kişilerde ise vergi kimlik numarası/MERSİS numarası ile TAKPAS arayüzünden talep oluşturur. Değerleme uzmanlarınca, yetki tanımlanmış taşınmaz için yapılan değerleme talebinde taşınmaz sahibinden ikinci bir onay aranmaz. TAKPAS arayüzleri üzerinden yapılan yetki tanımı, ilgilisi tarafından iptal edilene kadar geçerlidir. b) Taşınmaz sahibinin onay vermesi ile veriye erişim: Değerleme uzmanları kendilerinden talep edilen değerleme faaliyeti ile ilgili olarak malikin T.C. kimlik numarası/yabancı kimlik numarası, tüzel kişilerde ise vergi kimlik numarası/MERSİS numarası ile TAKPAS arayüzünden talep oluşturur. Sorgulama yapılabilmesi için taşınmaz malikinin, TAKPAS arayüzüne telefon numarasını tanımlamış ve değerleme uzmanının talebi sonrası kendisine sistemden gönderilen kısa mesaj üzerine arayüze girerek değerleme uzmanının veriye ulaşımını onaylamış olması gerekir. Bu işlem çağrı merkezi üzerinden de yürütülebilir. Talebin taşınmaz malikince onaylanmasını müteakip değerleme uzmanının taşınmaz bilgilerine ulaşımına izin verilir. (2) Banka/finans kurumlarının değerleme uzmanları üzerinden yapmış oldukları taşınmaz değerleme taleplerinde Türk Medeni Kanununun 1020 nci maddesinde öngörülen ilginin var olduğu kabul edildiğinden, TAKPAS servisi veya arayüzleri üzerinden verilen değerleme onaylarında ayrıca taşınmaz sahibinin onayı aranmaz. Talepte birinci fıkrada belirtilen usullerle yetki veya onay işleminin gerçekleştirilememesine ilişkin olarak Genel Müdürlükçe yapılacak denetimlerde işlem ve sorgu kontrolünün yapılabilmesini temin edecek ve ilgisini ortaya koyacak şekilde açıklama girilmesi zorunludur. (3) TAKPAS arayüzleri üzerinden yetki veya onay vermesi mümkün olmayan taşınmaz sahiplerinin taşınmazlarına yönelik değerleme taleplerine yönelik değerleme onayı Genel Müdürlükçe verilir. TAKPAS arayüzleri üzerinden yetki veya onay vermesi mümkün olmayan taşınmaz sahiplerini belirlemeye Genel Müdürlük yetkilidir. Harita verilerine erişim. MADDE 15- (1) Harita verileri, 29/12/2014 tarihli ve 2014/7155 sayılı Bakanlar Kurulu Kararı ile yürürlüğe konulan Bakanlıklararası Harita İşlerini Koordinasyon ve Planlama Kurulu Yönetmeliği ile 5/7/1994 tarihli ve 94/5856 sayılı Bakanlar Kurulu Kararıyla yürürlüğe konulan Harita ve Harita Bilgilerini Temin ve Kullanma Yönetmeliği esaslarına göre TAKPAS üzerinden paylaşılabilir. Kadastral verilere erişim. MADDE 16- (1) Kimliksizleştirilen taşınmazı tanımlayıcı bilgiler, yer kontrol noktaları ve detay koordinatlar TAKPAS üzerinden protokol düzenlenen alıcı ile paylaşılabilir. Tapu tahrir defterlerine erişim. MADDE 17- (1) Tapu tahrir defterlerine ait kayıtlar elektronik ortamda TAKPAS üzerinden protokol düzenlenen alıcı ile paylaşılabilir. Yabancı uyruklu kişiler ve yabancı sermayeli şirketlerin verilerine erişim. MADDE 18- (1) Yabancı uyruklu kişilerin ve yabancı sermayeli şirketlerin verilerinin paylaşılmasında bu Yönetmelikte belirlenen usul ve esaslar geçerlidir. Yabancı uyruklu kişilere ilişkin sorgulama kriterleri protokollerde ayrıca belirlenebilir. Veriye diğer erişim hallerine ilişkin usul ve esaslar. MADDE 19- (1) Protokol yapılmayan kişi ve kurumlar TAKPAS internet servislerinden yararlanamaz. Bu kişi ve kurumlar tapu ve kadastro verilerine yönelik sorgulama taleplerini taşınmaz kaydının bulunduğu tapu veya kadastro müdürlüklerine yazılı olarak iletirler. Taleplerin, yürürlükteki mevzuat kapsamında uygun olduğu değerlendirildiğinde bilgi ve belge örnekleri verilir. (2) Tapu Müdürlüklerince Yetki Alanı Dışında Kayıtlı Bulunan Taşınmazlarla İlgili Tapu İşlemlerinin Yapılmasına İlişkin Usul ve Esaslar Hakkında Yönetmelik kapsamında yetki alanı dışındaki tapu işlemleri hariç olmak üzere tapu siciline yönelik tescil, şerh, beyan, terkin ve TAKPAS’ta yer almayan veri talepleri ile uyumsuz kayıt iddialarına ilişkin taleplerin asli sicillerinin bulunduğu tapu müdürlüklerine yapılması gerekir. Söz konusu taleplerde taşınmazın tanımlayıcı bilgilerinin bildirilmesi zorunludur. Bunun dışındaki talepler karşılanmaz. (3) Taşınmaz malikleri ve taşınmaz üzerinde hak sahibi olanlar ile 4721 sayılı Kanunun 1020 nci maddesi uyarınca ilgisini inanılır kılanlar; kayıtların tutulduğu ilgili birimlerden yazılı olarak talepte bulunmaları halinde bilgi ve belge örneklerini edinebilir. (4) TAKPAS’tan herhangi bir nedenle uzun süreli olarak veri alınamaması halinde de birinci fıkra hükümleri uygulanır. (5) Bu madde kapsamında verilerin doküman olarak paylaşılması da bu Yönetmeliğin 38 inci maddesi hükümlerine tabidir. (6) İlgililerince sorgulama sonucunu gösterir belge/tapu kayıt örneğinin istenilmesi durumunda ise 2/7/1964 tarihli ve 492 sayılı Harçlar Kanunu gereğince kayıt ve belge örneği verilmesine ilişkin harç tahsil edilir. (7) Tapu kadastro verileri, çevrimdışı olarak taşınabilir bellek, CD, DVD ve benzeri ortamlarda paylaşılamaz. Protokol yapılmış alıcı ve alt kullanıcılarının da çevrimdışı veri talepleri karşılanmaz. (8) Kanunlardaki özel hükümler ile afet ve benzeri durumlara ilişkin zorunlu haller saklıdır. DÖRDÜNCÜ BÖLÜM. Kişisel Verilerin Gizlenmesi, Tapu ve Kadastro Verisinin Düzeltilmesi, Tapu ve Kadastro Verisinin İmha Edilmesi. Kişisel verilerin gizlenmesi. MADDE 20- (1) Hakkında gizlilik kararı verilen kişilere ait verilerin gizlenmesi için yargı makamları tarafından gönderilen müzekkerenin gereği Genel Müdürlük tarafından yerine getirilir. Gizlilik kararlarının sadece görevi gereği bilmesi gereken kişiler tarafından bilinmesini sağlamak üzere gerekli her türlü teknik ve idari tedbir alınır. Tapu ve kadastro verisinin düzeltilmesi. MADDE 21- (1) Tapu ve kadastro verisinin paylaşımında, paylaşılan taraflarca veride herhangi bir hata bulunduğunun bildirilmesi halinde, bu husus ilgili tapu ve kadastro müdürlüklerine bildirilir ve varsa hatanın mevzuat dâhilinde ivedilikle giderilmesi sağlanır. Tapu ve kadastro verisinin imha edilmesi. MADDE 22- (1) Tapu ve kadastro verisinin, kullanım amacının sona ermesini takiben imhası, alıcının sorumluluğundadır. BEŞİNCİ BÖLÜM. Veri Güvenliği. Veri güvenliğine ilişkin yükümlülükler. MADDE 23- (1) 6698 sayılı Kanunun 12 nci maddesinde yer alan veri güvenliğine ilişkin yükümlülüklere riayet edilir. Teknik ve idari tedbirlerin alınmasında, Kişisel Verileri Koruma Kurumu tarafından hazırlanan Kişisel Veri Güvenliği Rehberi esas alınır. (2) Genel Müdürlük, kişisel verilerin hukuka aykırı olarak işlenmesini ve erişilmesini önlemek ile muhafazasını sağlamak amacıyla her türlü idari ve teknik güvenlik tedbirlerini alır ve kurum ve kişi kullanıcılarının da bu tedbirleri almasını takip eder ve denetler. (3) İşlenen kişisel verilerin kanuni olmayan yollarla başkaları tarafından elde edilmesi hâlinde veri sorumlusu tarafından ilgilisine ve Kişisel Verileri Koruma Kuruluna yapılacak bildirimde 6698 sayılı Kanun hükümleri ile Kişisel Verileri Koruma Kurulunun bu hususa ilişkin düzenleyici işlemleri esas alınır. Bilgi güvenliği. MADDE 24- (1) Genel Müdürlük merkez birimleri ve taşra teşkilatında yürütülen bilgi güvenliği süreçleri, Genel Müdürlük tarafından hazırlanan yönerge ile belirlenir. Yedekleme. MADDE 25- (1) Sistemde oluşabilecek veri kayıplarının önlenmesi için, Genel Müdürlüğün belirleyeceği aralıklarla verilerin yedeklenmesi sağlanır. Donanım güvenliği. MADDE 26- (1) Sistemin bulunacağı yerdeki donanımın sahip olması gereken güvenlik ihtiyaçlarının tespit edilmesi, sistem odasına veya sistem konsollarına erişimde yetkisiz erişimin engellenmesi ve iş sürekliliğinin sağlanması hususunda Genel Müdürlükçe gerekli tedbirler alınır. Yeterli önlemler. MADDE 27- (1) Özel nitelikli kişisel verilerin işlenmesinde ayrıca, 6698 sayılı Kanunun 6 ncı maddesinin dördüncü fıkrası kapsamında Kişisel Verileri Koruma Kurulu tarafından yapılan düzenlemelerde yer alan önlemlere riayet edilir. ALTINCI BÖLÜM. İzleme, Denetim, İhlal ve Yaptırımlar. Alıcının işlemlerinin izlenmesi. MADDE 28- (1) Alıcı, 6698 sayılı Kanunda belirtilen usul ve esaslara uymakla ve bu esaslar dâhilinde alt kullanıcıların yaptığı işlemleri izlemekle yükümlüdür. (2) Genel Müdürlük, alıcının iş ve işlemlerine ilişkin tüm bilgileri izler ve değerlendirir. Geri izleme bilgilerinin oluşturulması. MADDE 29- (1) Genel Müdürlük, alıcının TAKPAS’tan yaptığı her türlü işlemin tarihi, saati ve internet servis adına ilişkin kayıtları geri izleme bilgisi olarak tutar. (2) Alıcı, TAKPAS’tan yapılan her türlü işlemin tarihi, saati, internet servis adına ilişkin kayıtları alt kullanıcı düzeyinde geri izleme bilgisi olarak tutar. (3) Genel Müdürlük ve alıcı geri izleme bilgisini, sorgulanan kişi ve sorgu sonucundan etkilenen diğer kişilerin de kimlik numarasını içerecek şekilde tutar. Bu bilgiler, sadece mahkeme veya savcılık taleplerinin yerine getirilmesi için gönderilir. (4) Genel Müdürlük ile alıcının geri izleme bilgilerinde tutarsızlık olması halinde Genel Müdürlük kayıtları esas alınır. (5) Genel Müdürlük ve alıcı, değiştirilmesini engelleyerek ve yetkisiz erişime karşı koruyarak, geri izleme bilgilerini sekiz yıl süre ile saklar. Bu süre sonunda geri izleme bilgileri, 28/10/2017 tarihli ve 30224 sayılı Resmî Gazete’de yayımlanan Kişisel Verilerin Silinmesi, Yok Edilmesi veya Anonim Hale Getirilmesi Hakkında Yönetmelik hükümleri kapsamında silinir veya yok edilir. Denetim. MADDE 30- (1) Genel Müdürlükle protokol yapan alıcı, gerekli görüldüğünde mevzuatla kendisine denetim yetkisi ve görevi verilmiş kurum ve kuruluşlar ile Genel Müdürlük veya Genel Müdürlükçe yetkilendirilen kuruluşlar tarafından denetlenir. (2) Denetleme sırasında, alıcı tarafından her türlü bilgi, belge, kayıt ve veri taleplerinin karşılanması ve sistemin incelemeye açılması zorunludur. (3) Denetleme sonucuna göre usulsüzlük tespiti halinde, 6698 sayılı Kanun kapsamında gerekli işlemler yapılır ve 26/9/2004 tarihli ve 5237 sayılı Türk Ceza Kanunu uyarınca gerekli işlemler başlatılır. Veri paylaşımı ilkelerinin ihlali ve hukuki sorumluluk. MADDE 31- (1) Alıcı, kişisel veri ihlali olması durumunda 6698 sayılı Kanun ve ilgili mevzuata uygun yöntemlerle gecikmeksizin ve en kısa sürede Kişisel Veri Koruma Kuruluna, Genel Müdürlüğe ve kişisel verisi ihlal edilen kişiye bildirimde bulunur. (2) Erişilen ve paylaşılan veriler; Genel Müdürlüğün yazılı izni olmadıkça, tarafların kendi görev ve faaliyet alanı kapsamında gerçekleştirecekleri işlemler haricinde başka kurum, kuruluş ve diğer kişilere kullandırılamaz ve yayınlanamaz. (3) TAKPAS’taki verilere erişimde kısıtlama yapmaya Genel Müdürlük yetkilidir. Verilere erişim hakkının kötüye kullanılması halinde, özel kanun hükümleri saklı kalmak üzere, sisteme erişim derhal durdurulur. (4) Protokol hükümleri yerine getirilmediği takdirde alıcının TAKPAS’tan faydalanması geçici olarak askıya alınır. Alıcının her türlü idari ve teknik tedbirleri alması ve bu tedbirlerin Genel Müdürlükçe uygun görülmesi halinde TAKPAS’a yeniden erişimi sağlanır. Alıcı tarafından taahhüt edilen idari ve teknik güvenlik tedbirlerinin yerine getirilemediğinin Genel Müdürlükçe tespit edilmesi halinde TAKPAS kullanıma kapatılır ve protokol tek taraflı olarak feshedilir. (5) TAKPAS’tan elde edilen verilerin ilgili mevzuat, protokol veya elektronik kabul beyanında yer alan hükümlere aykırı olarak kullanılması, hizmetten yararlanan kişi ve kurumların kendi sistem yazılımlarından kaynaklanan hatalı sorgulamaları ve güvenlik açıkları gibi sebeplerle verilerin yetkisiz kişilerce elde edilmesi ve kullanılmasından doğan her türlü hukuki, idari, mali ve cezai sorumluluk hizmetten yararlanan kişi ve kurumlara, alt kullanıcılarına ve/veya veriyi kullananlara aittir. TAKPAS’ın her aşamasında yer alan yetkili ve görevliler protokolde belirtilen esaslara uymakla yükümlüdürler. Bu yükümlülük, kişilerin görevlerinden ayrılmalarından sonra da devam eder. Yaptırım. MADDE 32- (1) Kişisel verilerin korunması hususu ile ilgili hükümlere aykırı hareket edenler hakkında kabahatler bakımından, 6698 sayılı Kanunun 18 inci maddesi hükümlerinin uygulanmasını teminen durum Kurula bildirilir. (2) Kurum tarafından kendilerine erişim yetkisi verilen kişilerden, kişisel verileri değiştiren veya bütünlüğünü bozanlar hakkında 5237 sayılı Kanunun ilgili maddeleri uyarınca suç duyurusunda bulunulur. (3) Bu Yönetmelik gereklerini yerine getirmeyen kamu görevlileri için bağlı oldukları disiplin amirliğine bildirim yapılır ve varsa yetkileri iptal edilir. YEDİNCİ BÖLÜM. Veri Paylaşım Komisyonları. Veri Paylaşımı Üst Komisyonunun oluşumu, toplanması ve karar alınması. MADDE 33- (1) Merkezi veri tabanında yer alan bilgilerin paylaşımına ilişkin talepleri değerlendirerek veri paylaşımından yararlanacakları belirlemek, paylaşımın kapsamı ve hangi yöntemle yapılacağına karar vermek üzere Genel Müdürlük bünyesinde Veri Paylaşımı Üst Komisyonu oluşturulur. (2) Veri Paylaşımı Üst Komisyonu; Genel Müdürün veya Bilgi Teknolojileri Dairesi Başkanlığının bağlı olduğu genel müdür yardımcısının başkanlığında, Teftiş Kurulu Başkanı, I. Hukuk Müşaviri, Strateji Geliştirme Daire Başkanı, Arşiv Dairesi Başkanı, Bilgi Teknolojileri Dairesi Başkanı, Tapu Dairesi Başkanı, Kadastro Dairesi Başkanı, Yabancı İşler Dairesi Başkanı, Harita Dairesi Başkanı ile Döner Sermaye İşletme Müdüründen oluşur. Komisyon, doğrudan Genel Müdüre bağlıdır. (3) Komisyon; Ocak, Nisan, Temmuz ve Ekim aylarının ilk işgünü mutad olarak toplanır. Bunun haricinde de, başkanın talebi ve çağrısı üzerine Komisyon toplanabilir. (4) Toplantıların gündemi, yeri ve saati Komisyon Başkanı tarafından belirlenir. Toplantıda görüşülecek konular ve gündeme ilişkin bilgi ve belgeler Komisyon üyelerine en az bir gün önce yazılı veya elektronik olarak iletilir. (5) Komisyon gündemine, toplantı sırasında üyelerden herhangi birinin teklifi üzerine madde eklenebilir. (6) Komisyon en az yedi üyenin katılımıyla toplanır. Komisyon kararları oy çokluğu ile alınır. Oylarda eşitlik olması halinde Komisyon Başkanının bulunduğu taraf çoğunluk sayılır. (7) Karara muhalif olanlar, şerh koymak suretiyle kararı imzalarlar. Muhalif görüş gerekçesi bir sonraki Komisyon toplantısına kadar karar dosyasına eklenmek üzere sekretaryaya teslim edilir. (8) Komisyon kararları, toplantıya katılan tüm üyeler tarafından imzalanır. İmzaların tamamlanması ve Genel Müdür onayını müteakiben karar yürürlüğe girer. (9) Toplantılarda alınan kararlar her yıl birden başlanarak yıl sonuna kadar numaralandırılır. (10) Gerekli görülen hallerde Komisyon Başkanının onayı ile toplantıya üyeler haricinde de oy hakkı olmaksızın katılım sağlanabilir. (11) Komisyonun görevlerinin yerine getirilmesinde kendisine yardımcı olmak üzere Veri Paylaşımı Alt Komisyonu oluşturulur. Her iki komisyonun sekretarya işlemleri, Strateji Geliştirme Daire Başkanlığınca yürütülür. Veri Paylaşımı Üst Komisyonunun görevleri. MADDE 34- (1) Veri Paylaşımı Üst Komisyonunun görevleri şunlardır:. a) Veri paylaşım taleplerini karara bağlamak. b) Alıcıyla, hangi verilerin paylaşılacağına karar vermek. c) Toplu veri paylaşımı yapılabilecek kurumlara karar vermek. ç) Benzer konulardaki veri paylaşımlarına ilişkin ilke kararları almak. d) Veri paylaşımının kapsamını belirlemek ve hangi yöntemle yapılacağına karar vermek. e) Protokol iptali, feshi veya veri paylaşımının askıya alınmasına yönelik karar almak. f) Protokol konusu ücretlendirmede çıkan ihtilafların çözümünde karar vermek. Veri Paylaşımı Alt Komisyonunun oluşumu, toplanması ve karar alınması. MADDE 35- (1) Veri Paylaşımı Alt Komisyonu, Strateji Geliştirme Daire Başkanlığının koordinasyonu ve görevlendireceği (2) iki üyeden, yine aynı başkanlıkça belirlenecek, birisinin başkanlığında; Tapu Dairesi Başkanlığından (1) bir, Kadastro Dairesi Başkanlığından (1) bir, Hukuk Müşavirliğinden (1) bir, Harita Dairesi Başkanlığından (1) bir, Arşiv Dairesi Başkanlığından (1) bir, Yabancı İşler Dairesi Başkanlığından (1) bir, Bilgi Teknolojileri Dairesi Başkanlığından (1) bir ve Döner Sermaye İşletmesi Müdürlüğünden (1) bir üyenin görevlendirilmesi ile toplam 10 asıl üyeden oluşur. Ayrıca, Veri Paylaşımı Alt Komisyonunda temsil edilen her başkanlıkça aynı sayıda yedek üye görevlendirilir. Strateji Geliştirme Daire Başkanlığınca görevlendirilecek üyelerden birinin Mali Hizmetler Uzmanı kadrosunda görevli olması zorunludur. Mali Hizmetler Uzmanı için belirlenecek yedek üyenin de aynı kadroda olması gerekir. (2) Diğer başkanlıklar ilgisi halinde Veri Paylaşımı Alt Komisyonu başkanının daveti üzerine komisyonda temsil edilir. (3) Veri Paylaşımı Alt Komisyonu, Başkanının uygun göreceği zamanlarda en az altı üye ile toplanır. Kararlar toplantıya katılan üyelerin çoğunluğu ile alınır. Veri Paylaşımı Alt Komisyonu Başkanının yazılı daveti üzerine komisyonda temsil edilen Başkanlıkların da oy hakkı vardır. (4) Koordinasyon birimleri tarafından tüm alt detayları ile hazırlanan taleplerin gündeme alınıp alınmayacağına dair hazırlanan konu başlıklarını, gündeme alınması için Komisyon Başkanlığına sunmak ve toplantı tarihi ve yeri ile ilgili süreçleri takip etmek görevi Komisyon Sekretaryasına aittir. Veri Paylaşımı Alt Komisyonunun görevleri. MADDE 36- (1) Veri Paylaşımı Alt Komisyonunun görevleri şunlardır:. a) Veri paylaşım talepleri için Veri Paylaşımı Üst Komisyona görüş bildirmek. b) Protokol ve güvenlik taahhütnamesi metinlerini ve eklerini düzenlemek ve hazırlamak, gerektiğinde madde eklemek ya da çıkarmak suretiyle Veri Paylaşımı Üst Komisyonunun onayına sunmak. c) Veri Paylaşımı Üst Komisyonunun talep ettiği konularda rapor hazırlamak, gerektiğinde sunum yapmak. ç) Komisyon sekretaryasınca gündeme alınan konular hakkında görüş bildirmek. SEKİZİNCİ BÖLÜM. Çeşitli ve Son Hükümler. Eğitim. MADDE 37- (1) Alt kullanıcılara, ihtiyaç duyulması halinde veri paylaşımına yönelik kullanılan uygulamalar ile ilgili eğitim Genel Müdürlük tarafından verilir. Ücretlendirme. MADDE 38- (1) Bu Yönetmelik kapsamında alınacak hizmetler 8/1/2002 tarihli ve 4736 sayılı Kamu Kurum ve Kuruluşlarının Ürettikleri Mal ve Hizmet Tarifeleri ile Bazı Kanunlarda Değişiklik Yapılması Hakkında Kanun uyarınca döner sermaye hizmet bedeline tabidir. (2) Döner sermaye hizmet bedeli, Genel Müdürlük döner sermaye tarife cetveli kapsamında belirlenir. (3) Bu Yönetmelik kapsamında alınacak hizmetlerin karşılığında ödenecek döner sermaye hizmet bedelinin ödeme usul ve esasları protokol ile belirlenir. (4) Kanunlardaki özel hükümler saklıdır. Düzenleme yetkisi. MADDE 39- (1) Bu Yönetmeliğin uygulanması sırasında doğacak tereddütleri ve uygulamaya ilişkin aksaklıkları gidermeye, ilke ve standartları belirlemeye, uygulama birliğini sağlayacak gerekli düzenlemeleri yapmaya ve bu Yönetmelikte yer almayan konularda ilgili mevzuat hükümleri çerçevesinde düzenleme yapmaya Genel Müdürlük yetkilidir. (2) 4721 sayılı Kanun, 6698 sayılı Kanun ve ilgili diğer mevzuat hükümleri uyarınca; mevzuatta yapılan düzenlemeler ve hizmet gereği duyulacak ihtiyaçlar çerçevesinde TAKPAS üzerinden paylaşılacak verileri belirlemeye Genel Müdürlük yetkilidir. TAKPAS’ın kullanılması için alıcıyla bu Yönetmeliğin Ek-2’sinde yer alan Tip Protokol yapılır. Tapu sicil ve TAKPAS uyumlaştırılması. MADDE 40- (1) Elektronik sicile geçilen işlemler haricinde veri paylaşımı sicil tutma faaliyeti olarak değerlendirilmez. TAKPAS’taki bilgiler ile sicildeki bilgiler arasında ihtilaf olması halinde tapu sicil bilgileri esastır. Yürürlükten kaldırılan yönetmelik. MADDE 41- (1) 7/3/2015 tarihli ve 29288 sayılı Resmî Gazete’de yayımlanan Tapu ve Kadastro Verilerinin Paylaşımı Hakkında Yönetmelik yürürlükten kaldırılmıştır. Protokollerin uyumlaştırılması. GEÇİCİ MADDE 1- (1) Mevcut protokollerin bu Yönetmeliğe aykırı hükümlerinin olması halinde bu Yönetmelik hükümleri geçerli olup mevcut protokoller bu Yönetmeliğin yayımı tarihinden itibaren 1 (bir) yıl içerisinde bu Yönetmeliğe uygun hale getirilir. Yürürlük. MADDE 42- (1) Bu Yönetmelik yayımı tarihinde yürürlüğe girer. Yürütme. MADDE 43- (1) Bu Yönetmelik hükümlerini Tapu ve Kadastro Genel Müdürlüğünün bağlı olduğu Bakan yürütür. Ekler için tıklayınız. "
"TÜRKİYE ÇEVRE AJANSI TARAFINDAN YAPILACAK MALİ VE TEKNİK. DESTEKLER İLE İŞ BİRLİĞİNE İLİŞKİN YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Türkiye Çevre Ajansı tarafından Çevre, Şehircilik ve İklim Değişikliği Bakanlığınca belirlenen çevre strateji ve politikaları doğrultusunda yurt içinde veya yurt dışında yerel yönetimler, ulusal veya uluslararası kurum veya kuruluşlar, üniversiteler, sivil toplum kuruluşları ve gerçek veya tüzel kişilerle iş birliği yapmak, ortak projeler geliştirmek ve faaliyetlerde bulunmak; uygun görülmesi hâlinde belediyelere, il özel idarelerine, eğitim kurumlarına ve diğer kurum ve kuruluşlara mali ve teknik destek sağlamaktır. Kapsam. MADDE 2- (1) Bu Yönetmelik, Türkiye Çevre Ajansı tarafından yapılacak iş birlikleri, ortak proje ve faaliyetlerin gerçekleştirilmesine yönelik usul ve esaslar ile Türkiye Çevre Ajansı bütçesinde öngörülen ilgili ödenek miktarından belediyelere, il özel idarelerine, eğitim kurumlarına ve diğer kurum ve kuruluşlara mali ve teknik destek yapılmasına ilişkin usul ve esasları kapsar. Dayanak. MADDE 3- (1) Bu Yönetmelik, 24/12/2020 tarihli ve 7261 sayılı Türkiye Çevre Ajansının Kurulması ile Bazı Kanunlarda Değişiklik Yapılmasına Dair Kanunun 4 üncü maddesinin birinci fıkrasının (g) bendine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Ajans: Türkiye Çevre Ajansını,. b) Bakan: Çevre, Şehircilik ve İklim Değişikliği Bakanını,. c) Bakanlık: Çevre, Şehircilik ve İklim Değişikliği Bakanlığını,. ç) Başkan: Ajans Başkanını,. d) Başkan Yardımcısı: Ajans Başkan Yardımcısını,. e) Başkanlık: Ajansı temsil yetkisini haiz yürütme organını,. f) İnceleme Komisyonu: 14 üncü maddede belirtilen Ajans Yönetim Kurulu tarafından oluşturulan komisyonu,. g) İş birliği: Ajansın faaliyet alanlarına yönelik konularda birlikte yapılacak çalışmalara, projelere veya bu konulardaki görev, yetki ve sorumlulukların icrasına yönelik hakların birlikte veya ayrı ayrı kullanılmasına imkan tanınmasına yönelik ikili veya çok taraflı yazılı anlaşma ile yapılabilecek mutabakatı,. ğ) İzleme raporu: Mali ve teknik yardım uygulamalarının kontrolü ve izlenmesi ile ilgili Başkanlıkça hazırlanan raporu,. h) Kanun: 24/12/2020 tarihli ve 7261 sayılı Türkiye Çevre Ajansının Kurulması ile Bazı Kanunlarda Değişiklik Yapılmasına Dair Kanunu,. ı) Kontrol Komisyonu: Ödeneğin yazılı belgeler ve taahhütnameye uygun olarak kullanılıp kullanılmadığını kontrol etmekle görevlendirilmiş personelden oluşan komisyonu,. i) Mali ve teknik destek: Bedelsiz veya başkaca bir karşılık almaksızın, gönüllü olarak para veya malın mülkiyetinin bağlanarak devredilmesini,. j) Personel: Ajansta çalışan personeli ve 14 üncü maddenin birinci fıkrasında belirtilen personeli,. k) Proje: Mali ve teknik destek sağlanacak iş birliği konularına yönelik hazırlanan dokümanı,. l) Proje yararlanıcısı: Mali ve teknik destekten yararlananları,. m) Protokol: İş birliği yapılan taraflar ile Ajans arasında imzalanan yazılı belgeleri ve taahhütnameyi,. n) Yönetim Kurulu: Ajansın karar organı olan ve Kanunun 5 inci maddesinin ikinci fıkrası uyarınca oluşturulan kurulu,. ifade eder. İKİNCİ BÖLÜM. Ajansın İş Birlikleri, Mali ve Teknik Destekleri, Gelir ve Giderlerinin Yönetimi. Ajansın iş birliği yapacağı ve destek sağlayacağı proje ve faaliyetler. MADDE 5- (1) Ajans, Kanunun 4 üncü maddesinde düzenlenen faaliyet konuları kapsamında yer alan çalışmalar ile bu çalışmaların geliştirilmesine ve desteklenmesine katkı sağlamaya yönelik faaliyetleri gerçekleştirmek üzere iş birliği yapabilir. (2) Birinci fıkra kapsamında yapılan iş birlikleri ile bu iş birlikleri kapsamındaki;. a) Ajans ve iş birliği yapılan taraf personelinin yetiştirilmesine, geliştirilmesine yönelik teorik ve pratik eğitim çalışmalarına,. b) Ajans tarafından ihtiyaç duyulan, depozito yönetim sistemi uygulamalarının, sıfır atık yönetim sistemi uygulamalarının, çevrenin iyileştirilmesi ve korunması hizmetleri kapsamında ilgili mevzuat çerçevesinde Millet Bahçeleri başta olmak üzere yeşil alanların korunması, iyileştirilmesi, geliştirilmesi uygulamalarının sürdürülebilirliğinin sağlanması, geri kazanım teknolojilerinin ve veriminin geliştirilmesi hizmetlerinin ve iş birliğine konu edilebilecek diğer faaliyetlerin projeleri ile bu projelerde kullanılmak üzere her türlü yazılım, cihaz ve materyal, makine, teçhizat, araç ve ekipmanların satın alınması ve kiralanması ile bunların bakım ve onarımına yönelik çalışmalara,. c) Ajans tarafından düzenlenecek veya desteklenecek proje yarışmalarına, ulusal ve uluslararası kuruluşlar nezdinde yürütülecek olanlar dâhil toplantılara; ihtiyaç duyulan basım, yayım, yayın ve yazılım işlerine; temsil, tanıtım, eğitim, ağırlama, tören, fuar, organizasyon düzenleme hizmetlerine,. ç) İş birliğine konu edilebilecek faaliyetler için ihtiyaç duyulan fizibilite, danışmanlık ve müşavirlik hizmetlerine; enerji, haberleşme, ulaşım dahil bu tesislerin işletilmesine,. d) 9/8/1983 tarihli ve 2872 sayılı Çevre Kanunu uyarınca yapılacak izleme, inceleme, gözetim, kontrol, tescil, onay, belgelendirme ve denetimlerle ilgili harcamaların karşılanmasına ve diğer çevre hizmetlerinin gerçekleştirilmesine,. yönelik faaliyetler için uygun görülmesi hâlinde belediyelere, il özel idarelerine, eğitim kurumlarına ve diğer kurum ve kuruluşlara mali destek sağlanabilir. (3) İş birlikleri kapsamında yapılacak mali yardımların miktarı Yönetim Kurulu tarafından hazırlanmış ve Bakan tarafından onaylanmış olan Ajansın yıllık bütçesinde mali ve teknik destekler için öngörülen ödenek miktarını aşmamak üzere belirlenir. (4) Ajans, birinci fıkrada sayılan faaliyet konularında Başkanlığın teklifi ve Yönetim Kurulu onayı ile ilgili taraflarla iş birliği protokolü yapabilir. İkinci fıkrada sayılan konularda mali destek sağlanmasına yönelik protokoller bu Yönetmelik hükümlerine, mali gelir sağlanmasına yönelik protokoller ise 23/4/2021 tarihli ve 31463 sayılı Resmî Gazete’de yayımlanan Türkiye Çevre Ajansı Bütçe ve Muhasebe Yönetmeliği hükümlerine uygun olmalıdır. Destekleme giderleri. MADDE 6- (1) İş birliği kapsamında verilecek mali ve teknik destekler, bu hususta öngörülen ödenekten karşılanır. (2) Bütçede yer alacak söz konusu ödeneklerin; ayrılmasına, gösterilmesine, aktarılmasına ilişkin iş ve işlemler Başkanlık tarafından yürütülür. Desteklenemeyecek proje ve faaliyetler. MADDE 7- (1) Aşağıda belirtilen proje ve faaliyetler, Ajans tarafından desteklenemez:. a) Ajansın faaliyet konuları kapsamında yer almayan proje ve faaliyetler. b) Mevzuata, kamu düzenine, genel sağlığa ve toplumun genel ahlak anlayışına aykırı proje ve faaliyetler. c) Siyasi veya etnik içerikli proje ve faaliyetler. Proje giderleri. MADDE 8- (1) İş birlikleri kapsamında yapılacak mali ve teknik destek başvurusunda;. a) Belirtilecek projenin yaklaşık toplam maliyeti projenin süresi ve piyasa fiyat araştırmasına dayandırılarak ayrıntılı olarak belirtilir ve başvuru sonrasında arttırılamaz. b) Başvuru kapsamında satın alınması veya kiralanması planlanan mal ve hizmet ile ilgili teknik bilgiler şartname şeklinde düzenlenerek proje başvuru esnasında Ajansa sunulur. c) Destek talebinde bulunan kurum/kuruluşlar belirtilen her bir proje konusu için ayrı bir proje başvurusunda bulunur. Sunulan proje başvuruları arasında kaynak aktarımı yapılamaz. Mali ve teknik destek kapsamında karşılanamayacak giderler. MADDE 9- (1) Mali ve teknik destek sağlanan iş birlikleri kapsamında;. a) Her türlü borç ödemeleri,. b) Faiz giderleri,. c) Sergi ve fuar desteklerine ilişkin kira giderleri,. ç) Ayrı faturalanmış nakliye ve montaj giderleri,. d) Bankacılık giderleri,. e) Her türlü vergi, harç ve sigorta giderleri ve bunlara ilişkin cezalar,. f) Makine ve ekipman hariç ikinci el mal alım giderleri,. g) Proje yönetimi giderleri,. ğ) Muhasebe ve avukatlık giderleri,. h) Bina yakıt, su, elektrik ve aidat giderleri,. karşılanmaz. (2) İş birliği kapsamında mali ve teknik destek protokolü imzalanmadan önce projelerle ilgili yapılan giderler karşılanmaz, bu giderlerden dolayı Ajansa herhangi bir sorumluluk yüklenemez. (3) Protokolün imzalanması sonrasında proje gerçekleşmesi ile mal ve hizmet alım tutarlarında oluşacak artışlar, Ajansça verilecek destek tutarını değiştirmez. (4) Bu Yönetmelik kapsamında yapılan iş birliklerinde, protokolde belirtilen amacın dışında herhangi bir ödeme yapılmaz. (5) Mali destek ödemeleri, Ajans bütçesinden tefrik edilen ödeneklerle sınırlı olmak üzere ve belirlenen harcama programına uygun olarak yapılır. ÜÇÜNCÜ BÖLÜM. İş Birliği Başvuruları ve Değerlendirilmesi, Yükümlülükler. İş birliği başvuruları ve değerlendirilmesi. MADDE 10- (1) Yurt içinde veya yurt dışında yerel yönetimler, ulusal veya uluslararası kurum veya kuruluşlar, üniversiteler, sivil toplum kuruluşları ve gerçek veya tüzel kişiler tarafından 5 inci maddenin birinci fıkrası kapsamında ortak projeler geliştirmek ve faaliyetlerde bulunmak üzere Başkanlığa yazılı olarak başvurarak iş birliği teklifinde bulunulabilir. Teklif edilen iş birliği başvuruları, Başkanlıkça değerlendirilir. Eksik ve hatalı belge içeren başvurular, eksikliklerin ve hataların giderilmesi amacıyla iş birliği yapılacak taraflara iade edilir. (2) Başkanlık tarafından gerekli ve faydalı görülen alanlarda, yurt içinde veya yurt dışında yerel yönetimler, ulusal veya uluslararası kurum veya kuruluşlar, üniversiteler, sivil toplum kuruluşları ve gerçek veya tüzel kişilerle Başkanlığın teklifi ve Yönetim Kurulunun onayı ile iş birliği yapılabilir, ortak projeler geliştirilebilir ve faaliyetlerde bulunulabilir. İş birliği yapılan taraflardan belediyelerin, il özel idarelerinin, eğitim kurumlarının ve diğer kurum ve kuruluşlarının mali ve teknik destek talepleri Başkanlıkça değerlendirilerek Yönetim Kurulu kararı ile Bakan onayına sunulur. (3) Bütçe imkânları nedeniyle mali ve teknik desteklere ilişkin karar alınamayan projeler hariç olmak üzere, Yönetim Kurulunca kabul edilmeyen talepler tekrar değerlendirmeye alınmaz. (4) Mali ve teknik destekler, Yönetim Kurulunun olumlu görüşü üzerine Bakan onayı ile karara bağlanır. Mali ve teknik desteğin türü ve miktarı Bakan tarafından belirlenir. Yükümlülüklerin yerine getirilmesi. MADDE 11- (1) İş birliği yapılan taraf, protokol koşullarına uymadığı takdirde, Ajansın protokolü iptal etme hakkı saklıdır. Protokolün iptaline ilişkin karar ilgili tarafa yedi gün içinde bildirilir. (2) Protokolünün iptal edilmesi durumunda, destek sağlanan taraf bildirim tarihinden itibaren on beş gün içinde eğer kendisine yapılmış olan ödemeler varsa söz konusu ödemelerin tamamını Ajansa geri ödemek zorundadır. İadenin süresi içinde yapılmaması halinde yapılan ödemeler ilgili tarafın hesabına aktarıldığı tarihten itibaren işleyen kanuni faizi ile birlikte genel hükümlere göre ilgili taraftan geri alınır. Desteğin amacı dışında kullanılamaması ve sorumluluk. MADDE 12- (1) Ajans tarafından verilen mali ve teknik destekler, hiçbir şekilde amacı dışında kullanılamaz. Desteğin amacı dışında kullanıldığının tespiti durumunda, sağlanan desteğin protokol hükümlerine göre tahakkuk eden faizi ve cezai şartı ile birlikte derhal geri alınması için gerekli işlemler yapılır. (2) Bu Yönetmelikte ve ilgili mevzuatta belirtilen ilke ve kurallara aykırı olarak; Ajanstan mali ve teknik destek sağlayan veya bu duruma aracılık eden veya söz konusu durumda ağır kusuru bulunduğu tespit edilen kişi, kurum ve kuruluşlar ile sağlanan desteği amacı dışında kullandığı tespit edilen kişi, kurum ve kuruluşlar, Ajansın uğrayacağı zararlardan sorumlu olup, bu fıkra uyarınca aykırılık tespit edilen kişi, kurum ve kuruluşlar beş yıl süreyle Ajanstan destek alamaz. Bu süre sonunda bunlara destek verilebilmesi, Ajansa olan bütün borçlarını ödemiş olmalarına bağlıdır. (3) İş birliğine konu faaliyetlerin protokolde belirlenen amaçlara uygun olarak gerçekleştirilmesi, uygulamaların sözleşmede belirtilen usul ve esaslara göre yürütülmesi ve belgelendirilmesi, belgelerin faaliyetin sona erdikten sonra en az beş yıl süreyle muhafazası ve yapılacak denetimlerde bu belgelerin görevlilere ibraz edilmesi sorumluluğu destek sağlanan tarafa aittir. Ajans tarafından gerekli görülmesi halinde bağımsız denetim kuruluşlarından denetim raporu istenebilir. (4) Gerçekleştirilecek faaliyetlerin amaçlarına uygun olarak uygulanmasının ve uygulamaların protokol ile Ajans mevzuatında belirtilen usul ve esaslara göre gerçekleştirilmesinin izlenmesinden, uygulamaya yönelik olarak düzenlenecek tüm belgelerin doğrulanmasından ve mevcut olması durumunda matbu evrakların birer suretinin on yıl boyunca muhafazasından Ajans sorumludur. DÖRDÜNCÜ BÖLÜM. Ödeneğin Kullanımı, İnceleme Komisyonu, Başvuruların Değerlendirilmesi,. Mali ve Teknik Destek Yapılma Usulü ve Ödemeleri. Ödeneğin kullanımı. MADDE 13- (1) 6 ncı maddenin ikinci fıkrasında belirtilen ödenek; 5 inci maddenin ikinci fıkrasında tanımlanan faaliyetlerin gerçekleştirilmesi amacıyla kullanılır. (2) Mali destekler, ilgili mali yıl için öngörülen kısmının kullanılmadığı veya amaç dışı kullanıldığının tespiti halinde, Ajans tarafından geri alınır. Desteğin zamanında kullanılmaması nedeniyle doğacak zararlar ile amaç dışı kullanım nedeniyle yapılan harcamalar sorumluluğu tespit edilenlerden tahsil edilir. İnceleme Komisyonunun oluşumu ve çalışma usulü. MADDE 14- (1) İnceleme Komisyonu; Başkan ya da görevlendirdiği başkan yardımcısının başkanlığında direktörlerden oluşur. Bakanlığın ilgili genel müdürlüklerinin görev alanına giren konular için ihtiyaç duyulması halinde gereklilik ve uygulanabilirlik açısından ilgili genel müdürlüğün görüşleri talep edilir. İnceleme Komisyonunun sekretarya hizmetleri Ajans Yönetim Hizmetleri ve Finans Direktörlüğünce yürütülür. (2) İnceleme Komisyonu; 5 inci maddenin birinci fıkrasında belirtilen faaliyetler kapsamında değerlendirme yapmak ve karara bağlamak üzere İnceleme Komisyonu Başkanının çağrısı üzerine toplanır. (3) İnceleme Komisyonu kararı 5 inci maddenin birinci fıkrası uyarınca iş birliği talebinin, aynı maddenin ikinci fıkrası uyarınca da mali ve/veya teknik destek talebinin değerlendirilmesine yönelik hazırlanır. Kararda, mali ve/veya teknik destek verilebileceklerin adı, faaliyetleri, talep edilen desteğin türü, miktarı ve var ise tutarı, dilimler hâlinde veriliyorsa dilimlerin sayısı ve tutarını da belirtir. (4) Kararlar, oy çokluğuyla alınır ve İnceleme Komisyonu üyeleri tarafından imzalanır. Oyların eşitliği hâlinde başkanın kullandığı oy yönünde çoğunluk sağlanmış sayılır. Mali ve teknik destek başvurularının değerlendirilmesi. MADDE 15- (1) Başkanlıkça; 5 inci maddenin ikinci fıkrasında belirtilen faaliyetlerde kullanılmak üzere mali ve teknik destek taleplerinden İnceleme Komisyonunca uygun bulunanlar ait olduğu yıl içerisinde Başkanlık tarafından değerlendirilerek uygunluğuna veya reddine karar verilir, uygun bulunanlardan gerekli belgeler istenir. (2) Destek talep edenlerden, desteğin belirtilen konularda kullanılacağına, başka bir iş için kullanılmayacağına, başkasına hiçbir suretle devredilmeyeceğine ve Ajansça bildirilecek diğer şartlara uyulacağına dair taahhütname önceden alınır. (3) Destek talebinde bulunanlar gerekli belgeleri usulüne uygun şekilde hazırlayarak Ajansa verir. Ajans tarafından, belgeler üzerinde gerekli incelemeler yapılır/yaptırılır ve varsa eksikleri 3 ay içinde tamamlattırılır. Talep edilmesi ve Başkanlık tarafından uygun görülmesi halinde ek süre verilebilir. Eksikliklerin verilen süre içinde giderilmemesi halinde destek talepleri geri çekilmiş sayılır. Ajans tarafından belgeler üzerinde gerekli kontrol ve incelemeler yapılır. (4) Başkanlık tarafından, başvuru konusu faaliyetin uygunluğuna ve uygulanabilirliğine ilişkin görüşler Yönetim Kurulu onayına sunulur. (5) Mali ve teknik destek verilmesi kararı Yönetim Kurulu tarafından verilir. Desteğin aktarılmasına ilişkin hususlar Başkanlık tarafından yürütülür. (6) Mali ve teknik desteklerin ödenmesinde, ödeme karşılığında alınan fatura veya fatura yerine geçen belge, ücret bordrosu gibi belgelere dayandırılması esas olup, bunun dışında 31/12/2005 tarihli ve 26040 üçüncü mükerrer sayılı Resmî Gazete’de yayımlanan Merkezî Yönetim Harcama Belgeleri Yönetmeliği hükümleri kıyasen uygulanır. Harcamanın türüne göre, zorunlu hâllerde bu belgeler dışında harcamaya ilişkin diğer belgeler de kullanılabilir. (7) Yapılan harcamalarda kullanılan kanıtlayıcı belgeler, harcamalara esas teşkil eder; ancak bu belgelerin içeriğinden ve doğruluğundan harcamayı gerçekleştirenler sorumludur. Mali ve teknik destek usulü. MADDE 16- (1) Ajans tarafından yapılan iş birlikleri kapsamında mali ve teknik destek yapılabilmesi için;. a) Ajans bütçesinde bu amaçla ödenek tefrik edilmiş olması,. b) Desteklerde kamu yararı gözetilmesi, desteklerin öncelikle toplumun ihtiyaç ve sorunlarına çözüm sağlaması ile toplumsal gelişmeye katkıda bulunulmasına yönelik olması,. c) Mali ve teknik destek sağlanacak tarafların 5 inci maddede belirtilen konularda faaliyet göstermesi,. ç) Ajans ile iş birliği yapılan taraflar arasında taahhütname ve protokol yapılması,. gereklidir. (2) Mali ve teknik destek sağlanan tarafların yapım işlerini ihtiva eden projeleri için proje başlangıç ve bitiş tarihleri arasında 6 ayda bir olmak üzere yılda iki defa proje gelişme-ilerleme raporunu hazırlayarak Ajansa sunmaları gerekir. Mali ve teknik destek ödemeleri. MADDE 17- (1) Desteklere ilişkin tutarlar; gerekli şartları yerine getiren ve Ajans tarafından istenilen belgeleri eksiksiz olarak sunan ilgili tarafların hesaplarına Ajans bütçesinden aktarılır. (2) Ajans tarafından yapılan destekler için 18 inci maddede belirtilen kontrol ve denetim faaliyetinin gerçekleştirilmesi zorunludur. (3) Mali ve teknik destek ödemeleri, Ajansın bütçesinden harcamaların yapılması ve muhasebeleştirilmesine ilişkin usul ve esasları belirleyen mevzuatı doğrultusunda gerçekleştirilir. BEŞİNCİ BÖLÜM. Kontrol ve Denetim, Mücbir Sebepler. Kontrol ve denetim. MADDE 18- (1) 13 üncü madde kapsamında aktarılan ödeneğin taahhütnameye göre uygun kullanılıp kullanılmadığı, Ajans koordinasyonunda faaliyetin özelliğine göre ilgili personelden oluşturulan Kontrol Komisyonu tarafından Ajansça belirlenen süre içinde incelenir/incelettirilir ve inceleme sonucunda bir tutanak oluşturulur. (2) Proje uygulaması esnasında, destek alanlar tarafından taahhütnamede belirtilen ve Ajansça belirlenen şartlara uygun hareket etmeyenlerin almış oldukları kullanılan veya kullanılmayan destekler genel hükümlere göre geri alınarak Ajans bütçesine gelir kaydedilir. Mal ve ekipmanlar dâhil diğer malzemeler Ajans demirbaşına kayıt edilir. (3) Yapılan denetimlerde herhangi bir suç unsurunun tespiti halinde ilgililer ve sorumlular hakkında suç duyurusunda bulunulur. Mücbir sebepler. MADDE 19- (1) Bu Yönetmelik kapsamındaki uygulamalarda;. a) Deprem, sel, yangın, çığ, toprak kayması, yıldırım düşmesi gibi genel nitelikli doğal afetler,. b) Proje yararlanıcısının en az üç ay süreli hastalıkları, yaralanma sonucu iş göremez hale gelmeleri,. c) Genel kanuni grev,. ç) Genel salgın hastalık,. d) Kısmî veya genel seferberlik ilânı,. gibi haller mücbir sebep olarak kabul edilebilir. (2) Protokolün süresinin uzatılması, güncellenmesi ve feshi gibi durumlar da dâhil olmak üzere, Ajans tarafından birinci fıkrada belirtilen hallerin mücbir sebep olarak kabul edilebilmesi için; önceden öngörülemez ve beklenemez olması, yararlanıcıdan kaynaklanan bir kusurdan ileri gelmemiş olması, hakkaniyet kuralları çerçevesinde ve objektif olarak bu şartlar altında yararlanıcının protokolde öngörülen yükümlülüklerini aynen ifasının beklenemez olması, yararlanıcının bu engeli ortadan kaldırmaya gücünün yetmemiş bulunması, mücbir sebebin meydana geldiği tarihi izleyen yirmi gün içinde yararlanıcının Ajansa yazılı olarak bildirimde bulunması ve zorunlu haller hariç söz konusu sebebin yetkili merciler tarafından belgelendirilmesi zorunludur. ALTINCI BÖLÜM. Çeşitli ve Son Hükümler. Protokol. MADDE 20- (1) Bu Yönetmelik kapsamında yapılacak iş birliklerine ve sağlanacak mali ve teknik desteklere ilişkin, Ajans ile ilgililer arasında oluşturulacak protokol formatı ve içeriği Yönetim Kurulu tarafından belirlenir. (2) Taahhütname; mali ve teknik destek başvurusunda bulunan tarafın temsiline ve karar almaya yetkili en üst yöneticisi/yöneticileri ile Yönetim Kurulunca yetkilendirilmiş kişi arasında akdedilir. (3) Bakan tarafından, mali ve teknik destek verilmesine yönelik onay verilmeden taraflarca bu yönde protokol akdedilemez. (4) Gerekli belgeleri tamamlamayan ve protokol ile taahhütname imzalamayan taraflara mali ve teknik destek yapılamaz. Olağanüstü haller ya da mücbir sebeplerin bulunması durumunda talepler Yönetim Kurulu tarafından karar verilmek üzere yeniden değerlendirmeye alınır. (5) Protokol, Ajans yetkilisi ve iş birliği yapılan taraflar arasında ikişer nüsha olarak akdedilir. İmzalanan protokolün bir nüshası Ajansta, birer nüshası iş birliği yapılan taraflarda muhafaza edilir. (6) 12 nci maddenin ikinci fıkrası kapsamındaki sorumlulukların ne olacağı yapılacak protokolde belirlenir. Protokolde yapılacak değişiklikler. MADDE 21- (1) Protokol imzalanmasından sonra, projenin uygulanmasını zorlaştıracak hal söz konusu ise Ajans tarafından Yönetim Kurulu onayı ile proje uygulamasının herhangi bir safhasında değiştirilebilir veya durdurulabilir. Hüküm bulunmayan haller. MADDE 22- (1) Bu Yönetmelikte hüküm bulunmayan hallerde, Türkiye Çevre Ajansı Bütçe ve Muhasebe Yönetmeliği ve ilgili diğer mevzuat hükümleri uygulanır. Düzenleme yetkisi. MADDE 23- (1) Bu Yönetmeliğin uygulanması sırasında doğacak tereddüt ve anlaşmazlıklar ile uygulamaya ilişkin aksaklıkları gidermeye ve uygulamayı yönlendirmeye, ilke ve standartları belirlemeye ve uygulama birliğini sağlayacak gerekli düzenlemeleri yapmaya, bu hususta gerekli her türlü bilgi ve belgeyi istemeye Yönetim Kurulu yetkilidir. Yürürlük. MADDE 24- (1) Bu Yönetmelik yayımı tarihinde yürürlüğe girer. Yürütme. MADDE 25- (1) Bu Yönetmelik hükümlerini Çevre, Şehircilik ve İklim Değişikliği Bakanı yürütür. "
"TÜRKİYE ELEKTRİK İLETİM ANONİM ŞİRKETİ. AMBAR YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Türkiye Elektrik İletim Anonim Şirketi merkez ve taşra teşkilatlarında bulunan malzemelerin tesellümü, ambara girişi, stoklanması, ambardan çıkışı sırasında yapılacak her türlü ambar işlemleri ile ambarların kuruluş ve işleyişlerine ilişkin usul ve esasları düzenlemektir. Kapsam. MADDE 2- (1) Bu Yönetmelik, Türkiye Elektrik İletim Anonim Şirketinin merkez ve taşra teşkilatındaki ambarları kapsar. Dayanak. MADDE 3- (1) Bu Yönetmelik, 8/6/1984 tarihli ve 233 sayılı Kamu İktisadi Teşebbüsleri Hakkında Kanun Hükmünde Kararname, 22/1/1990 tarihli ve 399 sayılı Kanun Hükmünde Kararname ile 29/6/2001 tarihli ve 24447 sayılı Resmî Gazete’ de yayımlanan Türkiye Elektrik İletim Anonim Şirketi Ana Statüsü hükümlerine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Ambar: Teşekkül merkez ve taşra teşkilatlarının yatırım ve işletme faaliyetleri için gerekli olan malzeme ile taşıt, iş makinesi ve teçhizatla bunlara ait yedeklerin ve işletme faaliyetleri için gerekli olan diğer malzemelerin toplu halde korunduğu açık ve kapalı alanları,. b) Ambar işlemleri: Malzemelerin tesellümü, ambara girişi, stok takibi ve ambardan çıkışını kapsayan her türlü işlemleri,. c) Ambar sorumlusu: Ambarın bağlı olduğu birim amiri tarafından görevlendirilerek malzemelerin ambar işlemlerinden birinci derecede sorumlu olan personeli,. ç) Arızalı malzeme: Bulunduğu haliyle üretim amacına uygun olarak kullanılamayacak ancak onarımla kullanılabilecek durumda olan malzemeleri,. d) Birim: Teşekküle bağlı merkez ve taşra teşkilatlarında yer alan müstakil üniteleri,. e) Çevre lisansı: Atıkların toplanması, geri kazanımı, geri dönüşümü ve bertaraf edilebilmesine ilişkin teknik yeterliliği,. f) Demonte malzeme: İletim sisteminde üretim amacına uygun olarak kullanılmış ve herhangi bir sebeple servis harici edilmiş ve tekrar kullanılıp kullanılamayacağı tespite muhtaç malzemeleri,. g) Ekonomik ömrünü doldurmuş malzeme: Belli bir çalışma süreci sonucunda yeterli performans gösteremeyen, onarım ve işletme maliyetleri ekonomik olmaktan çıkan ve Teşekkülce öngörülen raf ömrünü tamamlamış malzemeleri,. ğ) Ekonomik ömrünü doldurmuş taşıt ve iş makinesi: 18/7/1997 tarihli ve 23053 mükerrer sayılı Resmî Gazete’de yayımlanan Karayolları Trafik Yönetmeliğinin 40 ıncı maddesi hükümleri doğrultusunda trafikten çekme işlemine tabi tutulan, onarımla yenileştirildikleri takdirde tekrar tescili yapılabilen taşıt ve iş makinelerini,. h) Hibe malzeme: Bir kimsenin, kuruluşun veya ülkenin karşılıksız olarak Teşekküle devrettiği veya Teşekkülün kamu hizmeti veren resmi veya özel kurum ve kuruluşlar ile ülkelere karşılıksız olarak devrettiği malzemeleri,. ı) Hurda malzeme: Atık trafo yağları hariç olmak üzere, normal hizmet süresini doldurarak servis dışı bırakılan veya herhangi bir nedenle hizmete konulması mümkün olmayan, bakım ve onarımla dahi kullanılmasına imkân bulunmayan bozulmuş, hasarlanmış, yıpranmış veya eskimiş her türlü malzemeleri,. i) Hurda taşıt ve iş makinesi: Karayolları Trafik Yönetmeliğinin 39 uncu maddesi hükümleri doğrultusunda hurda olarak tefrik edilen ve hurda işlemine tabi tutulan onarımla yenilenseler bile tekrar tescili yapılamayan taşıt ve iş makineleri,. j) İhtiyaç dışı malzeme, taşıt ve iş makinesi: Kullanılabilecek durumda olduğu halde, bulunduğu birimde kullanım alanı kalmayan malzeme, taşıt ve iş makineleri,. k) İhtiyaç fazlası malzeme, taşıt ve iş makinesi: Bulunduğu birimde, ihtiyacın üzerinde olan malzeme, taşıt ve iş makineleri,. l) İşletme malzemesi: İşletme faaliyetleri için işletme bütçesinden temin edilen malzemeleri,. m) Kullanılmış malzeme: Üretim amacına uygun olarak kullanılmış, herhangi bir sebeple servis harici edilmiş ve bulunduğu haliyle kullanılabilecek nitelikte olduğu belirlenen sağlam malzemeleri,. n) Merkez teşkilatı: Teşekkül merkezinde yer alan birimleri,. o) Taşra teşkilatı: Teşekkül merkezi dışında kalan birimleri,. ö) Teşekkül: Türkiye Elektrik İletim Anonim Şirketi Genel Müdürlüğünü,. p) Yatırım malzemesi: Yıl içinde ödeneği ve proje numarası belirlenerek yatırım bütçesinden alımı yapılan malzemeleri,. r) Yedek parça: Bir malzemenin işlemez duruma gelen bölümünün yerine konacak yeni parçayı,. s) Yeni malzeme: Hiçbir şekilde kullanılmamış ve amacına yönelik kullanıma hazır malzemeleri,. ifade eder. İKİNCİ BÖLÜM. Ambar Tipleri ve Çeşitleri. Ambar tipleri. MADDE 5- (1) Her türlü malzemenin toplu halde korunduğu ambar tipleri aşağıda tanımlanmıştır:. a) Kapalı Ambar: Her tarafı kapalı, beton, kâgir, ahşap, çelik, sac, çinko ve benzeri malzemeden yapılmış bina ve barakalardır. b) Açık Ambar: Çevresi duvar, tel örgü, tel çit ve benzeri malzeme ile çevrilmiş sahalardır. c) Sundurma: Ambar sahası içinde bulunan etrafı açık, üstü kapalı bölümlerdir. Ambar çeşitleri. MADDE 6- (1) Malzemelerin cinslerine ve kullanım amaçlarına göre korunacağı ambar çeşitleri aşağıda tanımlanmıştır:. a) Yatırım Ambarı: Teşekkül merkez ve taşra teşkilatlarınca yatırım malzemesi olarak temin edilen malzemelerin korunduğu yerlerdir. b) İşletme Ambarı: Teşekkül merkez ve taşra teşkilatlarınca işletme malzemesi olarak temin edilen malzemelerin korunduğu yerlerdir. ÜÇÜNCÜ BÖLÜM. Ambarların Kuruluş Esasları. Ambar yerlerinin seçimi. MADDE 7- (1) İhtiyaç gereği kurulması uygun görülen ambarların yerinin seçiminde;. a) Ulaşıma elverişli,. b) Yükleme ve boşaltmaya uygun,. c) Su baskını ihtimali olan yerlerden uzak,. ç) Emniyeti kolayca sağlanabilen yer,. olmasına özen gösterilir. Ambar emniyeti. MADDE 8- (1) Kapalı ve açık ambarların emniyetinin sağlanması için aşağıda belirtilen tedbirler alınır:. a) Yangın tehlikesine karşı ambarlar arasında gerekli emniyet mesafesi bırakılır. b) Parlayıcı ve patlayıcı, akaryakıt, madeni yağ ile kimyasal maddelerin tutulduğu bölümler emniyet bakımından ambarın diğer bölümlerinden uzakta ve çalışma sahası dışında yapılır. c) Ambarlarda yangına karşı gerekli tedbirler alınır. ç) Ambarın uygun görülen yerlerine çeşitli tehlikelere karşı, çalışan personeli uyarmak amacıyla ikaz levhaları konulur. d) Gerekli olan ambarlara paratoner tesisatı kurulur ve ambar sahasının merkezi bir yerinde sele karşı demirbaş olarak bir motopomp bulundurulur. e) Ambar sahasının büyüklüğü göz önüne alınarak ihtiyaca göre yeterli sayıda güvenlik görevlisi kulübesi ve güvenlik kamerası sistemi yapılır. f) Kapalı ve açık ambar sahalarının iç ve dış çevre aydınlatmaları yapılır. g) Kapalı ambarların gerekli görülen pencereleri demir parmaklıkla korunur. ğ) Ambar sahasına görev maksatsız hiçbir özel veya resmi araç alınmaz. h) Ambar emniyeti konusunda belirtilmeyen hususlarda Türkiye Elektrik İletim Anonim Şirketi İş Sağlığı ve Güvenliği Yönetmeliği hükümleri geçerlidir. Ambar donanımı. MADDE 9- (1) Ambar donanımı ile ilgili olarak aşağıda belirtilen esaslar dikkate alınır:. a) Görevli personele çalışabileceği ve malzeme giriş çıkışının görülebileceği uygun bir çalışma yeri temin edilir. b) Malzeme tesellümünde kullanılacak ölçü tartı aletleri, gerekli diğer teçhizatlar ile ağır malzemelerin taşınabilmesi için seyyar vinç, forklift ve benzeri araç gereç bulundurulur ve bu araçlar yeterlilik belgesi olan personel tarafından kullanılır. c) Malzemelerin ambar işlemleri, takip ve kontrolünün bilgisayar ile Teşekkülde kullanılmakta olan güncel stok programı üzerinden yapılması esas olup gerekli bilgisayar donanımı sağlanır. ç) Kapalı ambarların zeminleri beton olur, malzemelerin durumuna göre bu zeminler tahta, takoz, muşamba, kauçuk ve benzeri malzeme ile döşenir. Açık ambarların zeminleri beton, asfalt, stabilize ve benzeri malzeme ile kaplanır ve gerektiğinde malzemelerin konulacağı platformlar yapılır. d) Konulacak malzeme miktarı göz önüne alınarak, ambarda gerekli raflar yapılır, malzemelerin yerleştirilmesi ile raf ve göz düzenlemesinde malzeme kodu (Grup + Sınıf) dikkate alınır ve malzemeler kolayca bulunabilecek şekilde yerleştirilir. e) Ambar personelinin temizliği için gerekli önlemler alınır. f) Ambar personelinin iş güvenliği için gerekli olan kişisel koruyucu donanım malzemeleri temin edilir. DÖRDÜNCÜ BÖLÜM. Ambarlama ve Ambar İşlemleri. Malzeme tesellümü. MADDE 10- (1) Teşekkül merkez ve taşra teşkilatının satın alma birimlerince iç veya dış piyasadan satın alınıp şartnamesindeki ilgili maddelerine uygun olarak muayene ve kabulü yapılan malzemeler, hibe edilen malzemeler, diğer birim ve ambarlardan gelen malzemeler ile Teşekkülün iletim sisteminden demonte edilmiş malzemeler, ambar sorumlusu tarafından teslim alınır. (2) Ambar sorumlusunun ambara gelecek malzeme hakkında ilgili birim tarafından malzeme gelmeden önce yazılı olarak bilgilendirilmesi esastır. Ancak yazılı bilgilendirilmesinin mümkün olmadığı durumlarda ambar sorumlusu şifahi olarak bilgilendirilir, malzemenin ambarlanması ile ilgili hazırlık yapar. (3) Ambar sorumlusu tarafından;. a) Gelen malzemeler;. 1) Satın alma birimlerince iç veya dış piyasadan satın alınmış ise; malzeme talep formu ve fatura/irsaliye ile karşılaştırılır. 2) Hibe alınan malzeme ise; malzemenin hibe edildiğine dair hibe eden gerçek veya tüzel kişilerce düzenlenmiş yazı veya tutanak ile karşılaştırılır. 3) Diğer birim ve ambarlardan gelen malzeme ise ambar çıkış formu veya sevk pusulası ile karşılaştırılır. 4) Teşekkülün iletim sisteminden demonte edilmiş malzeme ise stok programındaki bu malzemeye ilişkin kayıt ile karşılaştırılır. Demonte malzeme tutanağı (Ek-9) ambar sorumlusuna teslim edildikten sonra ilgili kayıtlar kontrol edilir, gerektiğinde malzeme durumu güncellenir. 5) İade gelen malzeme ise ambar çıkış formu veya teslim tesellüm tutanağı ile karşılaştırılır. b) Malzemenin cinsine göre miktarı veya ağırlığı kontrol edilerek gözle görülen fiziksel bir kusur veya eksiklik olup olmadığı incelenir. c) Malzemenin seri numarası, tipi, ambalaj durumu gibi belirleyici özellikleri saptanır. (4) Ambara gelen malzemenin tesellüm işlemleri, 13/1/2011 tarihli ve 6102 sayılı Türk Ticaret Kanununun 23 üncü, 11/1/2011 tarihli ve 6098 sayılı Türk Borçlar Kanununun 223 üncü maddelerinde belirtildiği üzere, malların ayıplı olduğu açıkça belli ise iki gün, açıkça belli değil ise sekiz gün içerisinde tamamlanır. Malların ayıplı olduğunun tespit edilmesi halinde tutanak düzenlenerek ayıplı malların tedarikçisi tarafından gerekli yükümlülüklerin yerine getirilmesi için durum derhal ilgili satın alma birimlerine bildirilir. (5) İç veya dış piyasadan temin edilen/hibe alınan iletim sistemi malzemelerinin; malzemenin temini ile ilgili birimce oluşturulmuş, malzemeyi tanıyan en az üç kişilik bir heyet tarafından uygunluğu kontrol edilerek, malzeme tesellüm kontrol tutanağı (Ek-2) düzenlendikten sonra tesellüm işlemleri tamamlanır. İletim sistemi malzemeleri dışında kalan malzemeler için ihtiyaç duyulması halinde bu uygulama yapılır. (6) Kurum içi sevkiyatı yapılan malzemeler, iade gelen malzemeler ve demonte malzemeler için bu maddenin beşinci fıkrasında belirtilen uygulama yapılmaz. Söz konusu malzemelerin gerekli belgeler ile karşılaştırılarak gözle kontrol edilmesi yeterlidir. (7) Ambara gelen malzemenin ilgili belgeleri henüz gelmemiş ise, malzeme tutanak ile teslim alınır ve acil veya özel bir durum söz konusu değil ise, belgeleri gelinceye kadar kullanılmaz. Malzeme girişi. MADDE 11- (1) Usulüne uygun olarak tesellümü yapılmış olan malzemeler, Teşekkülde kullanılmakta olan güncel stok programına kaydedilerek düzenlenecek ambar giriş formu (Ek-3) ile ambara alınır. (2) Ambar giriş formu, aynı zamanda tesislerden sökülen malzemeler ile herhangi bir nedenle kayda alınmamış hibe ve toplama malzemelerin ambara girişi için de kullanılır. (3) Ambar giriş formu ekinde malzemenin tesellümünde kullanılan belgeler bulunur. Bu belgeler aşağıda belirtilmiştir:. a) Malzeme piyasadan temin edilmiş ise;. 1) Malzeme Talep Formu,. 2) Malzeme Tesellüm Kontrol Tutanağı,. 3) Fatura sureti veya sevk irsaliyesi. b) Malzeme Teşekkülün diğer bir ambarından gelmiş ise “Ambar Çıkış Formu” (Ek-4). c) Malzeme hibe alınan malzeme ise, malzemenin hibe edildiğine dair, hibe eden gerçek veya tüzel kişilerce düzenlenmiş yazı veya tutanak. ç) Malzeme, iletim sistemimizden sökülerek ambara getirilen malzeme ise, “Demonte Malzeme Tutanağı”. (4) İşlemleri tamamlanan malzemelerin ambar giriş formunun bir nüshası ekleri ile birlikte bekletilmeden muhasebe ünitesine gönderilir. (5) Montaj artığı malzemeler için çıkış bedeli, toplama malzemeler ile kullanılması mümkün olmayan malzemeler ve bedeli tespit edilemeyen malzemelerin ise malzemeyi tanıyan en az üç kişiden oluşan bir heyet tarafından belirlenen takdiri birim bedeli üzerinden ambara girişi yapılır. (6) Ambarda tesellümü yapılan malzemenin nakliye veya stoklanması esnasında hasarlanması durumunda malzemenin hasarına ilişkin bir rapor düzenlenerek girişi yapılır. Gerektiğinde ekspertiz raporu da düzenlenir. Malzeme durumu stok programında arızalı olarak takip edilir. Malzemenin ambarlanması. MADDE 12- (1) Ambarlama; tesellümü yapılan malzemenin; fiziksel ve kimyasal özellikleri dikkate alınarak, herhangi bir şekilde zarar görmeden, çevreye ve insan sağlığına karşı doğabilecek olumsuz etkileri en aza indirerek, ambar içinde malzeme hareketini kolayca sağlayacak şekilde stoklanarak muhafaza edilmesidir. (2) Ambarlama işlemlerinde uyulması gereken hususlar aşağıda belirtilmiştir:. a) Açık havadan etkilenecek malzemeler kapalı ambarda tutulur. b) Malzemeler mümkün olduğunca ambalajları açılmadan korunur. c) Ambardan yapılan malzeme sevkiyatında “ilk giren ilk çıkar” prensibine uyulur. ç) Parlayıcı, patlayıcı, yanıcı ve yakıcı malzemeler, yağlar ayrı ayrı yerlerde ve emniyetli bir şekilde korunur. d) Yukarıda belirtilen malzemeler dışında kalan diğer malzemeler de yağmur, güneş, nem, ışık, havalandırma ve diğer etkenlerden etkilenme durumu göz önüne alınarak korunur. e) Malzemenin açık veya kapalı ambar sahasında stoklanması malzeme hareketini zorlaştırmayacak şekilde yapılır, çok hareket gören malzemelerin ambarda dağıtıma en uygun yerlerde stoklanması sağlanır. f) Malzemeler kolayca bulunabilecek, görülebilecek şekilde cins ve durumlarına göre ambarlanır. g) Ambarlama sistemi her türlü kolaylığı, emniyeti ve düzeni sağlayacak şekilde Teşekkülün iş güvenliği ve çevre mevzuatı doğrultusunda organize edilir. ğ) Yangın söndürme ve emniyet cihazları görülebilir ve kolaylıkla ulaşılabilecek yerlere konulur. h) Bütün gıda maddeleri 24/4/1930 tarihli ve 1593 sayılı Umumi Hıfzıssıhha Kanunu hükümlerine göre korunur. ı) Ambarlanan bütün malzeme grupları için malzeme tanımını içeren göz kartı (Ek-5) düzenlenir. i) Tüm ambarlar bölümlere ayrılır ve bu bölümlere göz numarası verilerek göz kartlarının takibi bu numaralar üzerinden yapılır. j) Ambar yerleşim planı hazırlanarak bütün göz numaraları bu plan üzerinde gösterilir. Ambar yerleşim planında belirtilen göz numaralarında bulunan malzeme grupları listelenir. Ambar yerleşim planı en az A3 boyutunda hazırlanır. Hazırlanan ambar yerleşim planı kolayca erişilebilecek bir noktaya asılır. k) Hurda malzemeler niteliklerine göre ayrıştırılır ve ayrı bir bölümde muhafaza edilir. l) İletim sistemi malzemelerinin gerekli test ve kontrolleri, ilgili daire başkanlıklarınca belirlenen periyotlarda ve kapsamda, malzemenin bulunduğu birimin test ekiplerince ya da teknik birimlerince yapılarak Teşekkülde kullanılmakta olan stok programındaki malzeme durumunun doğruluğu kontrol edilir ve değişen durum tespit edilerek gerekli güncellemeler yapılır. m) Tehlikeli atık veya kimyasal atık niteliğindeki malzemeler imha edilene veya satılana kadar ilgili mevzuat hükümleri doğrultusunda Çevre Yönetim Sistemi Standartlarına uygun olarak muhafaza edilir. n) Ambara kayıtsız olarak emaneten malzeme alınmaz. Malzemenin çıkışı. MADDE 13- (1) Malzeme çıkışı; malzemenin gerekli belgeler karşılığında ilgililere teslim edilmesidir. Ambardan çıkışı yapılacak bütün malzemeler için Teşekkülde kullanılmakta olan güncel stok programında çıkış işlemi yapılarak ambar çıkış formu düzenlenir. (2) Ambar çıkış formu düzenlenmeden hiçbir malzeme ambardan çıkarılmaz. Ancak, acil durumlarda ambarların bağlı bulunduğu birim tarafından kullanılmak üzere ambardan alınacak malzemeler için malzeme teslim-tesellüm tutanağı (Ek-6) düzenlenir, malzeme farklı bir birime gönderilecek ise ambar sevk pusulası (Ek-7) düzenlenerek verilir. Bu durumda;. a) Teslim-tesellüm tutanağı ve sevk pusulası kendi içlerinde birbirini takip eden sıra numaralı olarak düzenlenir ve anılan formlar üzerindeki istenen bilgiler eksiksiz ve açık olarak yazılarak imzalanır. b) Düzenlenen malzeme teslim-tesellüm tutanağı veya ambar sevk pusulası saklanır ve Teşekkülce kullanılmakta olan güncel stok programı kayıtlarına üç iş günü içerisinde işlenerek ambar çıkış işlemi tamamlanır. c) Ambardan teslim-tesellüm tutanağı ile alınarak kullanılan ve iade edilmeyecek olan malzemeler için çıkış formu düzenlenir. Ambardan teslim-tesellüm tutanağı ile alınarak kullanılmadan iade edilen veya numune olarak alınarak iade edilen malzemeler için çıkış ve giriş işlemi yapılmaz, teslim-tesellüm tutanağı düzenlenir. (3) Ambardan malzeme verilebilmesi için ambarın bağlı olduğu birim tarafından belirlenen usuller dâhilinde sevk talimatının verilmesi gerekir. Ambar çıkış formu üzerinde bulunması gereken bütün bilgiler eksiksiz olarak doldurulur. (4) İşlemleri tamamlanan malzemelerin ambar çıkış formunun bir nüshası ekleri ile birlikte bekletilmeden muhasebe ünitesine gönderilir. Stok kontrolü. MADDE 14- (1) Stok kontrolü; malzemenin yıl içinde kullanım durumuna bağlı olarak bir sonraki yılda en uygun stok düzeyini belirlemek amacıyla yapılır. Malzemenin stok seviyesinin belirlenecek limitler dâhilinde tutulması için o malzemenin temin süresi, kullanım yeri ve devir hızı göz önünde bulundurularak aşağıdaki şekilde önlem alınır:. a) İhtiyaç durumunda piyasadan kolaylıkla temin edilebilen ve işletme emniyeti bakımından önemli olmayan malzemeler için stok yapılmaz. b) İşletme için çok önemli olan, piyasadan temini süre alan ve bu nedenle yokluğunda iletim kayıplarına yol açan malzeme işletme emniyetinin gerektirdiği biçimde belirlenerek stoklanır. c) Ambarlarda bulunan tüm malzemelerin en az ve en çok stok seviyeleri belirlenir ve her yıl aynı dönemde bu seviyeler değişen koşullara göre yeniden gözden geçirilir. ç) Stok seviyesi belirlenen miktarın altına düşen malzemeler izlenir, temini için ilgili birimlerden talepte bulunulur. d) Az hareket gören malzeme ile hiç hareket görmeyen malzemeler devamlı izlenir, bunların satış ve tasfiyeleri için ilgili birimlere gerekli bildirimler yapılır. e) Yerel ve üretim bölgeleri itibarıyla mevsiminde yapılması zorunlu olan alımlarda, yıllık ihtiyaç miktarı azami stok seviyesi olarak kabul edilir. f) Süreli ve zamanla bozulabilir durumda olan malzemelerin üzerine son kullanma tarihlerini gösterir etiketler konulur ve o tarihten önce tüketilir. Ambar sayımları. MADDE 15- (1) Yıl sonu ambar sayımlarında aşağıda belirtilen hususlar dikkate alınır:. a) Yıl sonu ambar sayımları herhangi bir talimat beklenmeksizin ambarların bağlı olduğu birim tarafından cari yılı takip eden yılın ocak ayı içerisinde tamamlanarak düzenlenen formlar ve tutanaklar ilgili birimlere gönderilir. b) Ambar sayımı, ihtiyaç fazlası, ihtiyaç dışı ve hurda malzeme, ihtiyaç fazlası, ihtiyaç dışı taşıt ve iş makinesi, ekonomik ömrünü doldurmuş ve/veya hurda iş makinesi tespit ve değer takdiri, biri başkan olmak üzere malzemeyi tanıyan, konusunda ihtisas sahibi olan üç kişi ve muhasebe birimi ile ticaret biriminden birer kişi olmak üzere toplam beş asil ve aynı unvanlarda beş yedek üyeden olmak üzere bir sonraki yıl boyunca çalışmalarına devam etmek üzere aralık ayı içerisinde oluşturulan komisyon tarafından yapılır. Gerektiğinde komisyon üye sayısı tek sayı olmak kaydı ile 9 kişiye kadar artırılabilir. Bu komisyon 9/5/2013 tarihli ve 28642 sayılı Resmî Gazete’de yayımlanan Türkiye Elektrik İletim Anonim Şirketi İhtiyaç Fazlası ve İhtiyaç Dışı Malzemeler ile İhtiyaç Fazlası, Ekonomik Ömrünü Doldurmuş, Hurda Taşıt ve İş Makineleri Değerlendirme Yönetmeliğinin 4 üncü maddesinin birinci fıkrasının (a) bendinde tarif edilen komisyondur. 1) Ambar sorumlusu sayım gününden önce gerçekleşen her türlü stok hareketi ile ilgili giriş ve çıkış işlemlerini tamamlayarak stok kayıtlarını güncelleştirir ve stokları sayıma hazır duruma getirerek sayım komisyonuna yardımcı olur. 2) Makine ikmal birimleri, ihtiyaç fazlası, ihtiyaç dışı taşıt ve iş makinesi, ekonomik ömrünü doldurmuş ve/veya hurda iş makineleri kayıtlarını güncelleştirerek tespit ve değer takdirine hazır hale getirerek sayım komisyonuna yardımcı olur. c) Sayım öncesi varsa montaj artığı, hibe, tesisten sökülen ve ambar sahası dışında bulunan toplama malzemelerin ambara giriş işlemleri yapılarak sayıma dâhil edilir. ç) Sayımın başlamasından bitimine kadar olan süre içerisinde malzeme hareketleri durdurulur ancak, acil durumlarda ünite amirinin talimatı doğrultusunda ve sayımı aksatmayacak şekilde giriş ve çıkış işlemi yapılır. d) Sayım komisyonu sayıma başlamadan en son ambar giriş ve çıkış formlarının tarih ve numaralarını belirleyerek bir tutanakla tespit eder. e) Ambarda bulunan tüm malzemeler birebir sayılarak, ölçülerek, tartılarak tespit edilir ve işaretlenir. Tespit edilen miktarlar ambar sayım tespit ve değer takdir tutanağına (Ek-1) işlenir. Sayımı yapan personele kayıtta mevcut malzeme miktarları önceden bildirilmez. f) Sayımı yapılacak olan malzemelerden birebir sayılması, tartılması, ölçülmesi, yer değiştirmesi mali yük, iş gücü ve zaman kayıplarına neden olacak malzeme grupları için durum nedenleriyle birlikte ambarın bağlı olduğu Malzeme Yönetimi Dairesi Başkanlığından alınacak yazılı emre göre işlem yapılır. Anılan malzeme gruplarından sayımının yapılmaması doğrultusunda bir yazılı emir var ise ambar sayım tutanağında belirtilerek tutanağa eklenir. g) Ambarda bulunan bütün malzemeler sayılarak, ölçülerek, tartılarak ambar sayım tespit ve değer takdir tutanağına (Ek-1) işlenir. Kayıtta ve sayımda tespit edilen malzeme miktarları karşılaştırılır. Fazlalık ve noksanlık olması halinde sayım komisyonu tarafından sayım bir kez daha yapılır. Yine fazlalık ve eksiklik var ise ilgili sütuna yazılır. Ayrıca gözle görülen hasar tespit edilir ise tespit edilen hasar aynı sütuna yazılır. ğ) Sayımın tamamlanmasından sonra düzenlenen ve ambar sorumlusu ile sayım komisyonunca imzalanan malzeme sayım ve mutabakat tutanakları muhasebe ünitesine teslim edilir. Muhasebede tutulan stok kayıtları ile kontrol edilerek mutabakat sağlanır ve Malzeme Yönetimi Dairesi Başkanlığına bilgi verilir. h) Sayım sonucu malzeme ile kayıtlı malzeme miktarı arasında bir fark tespit edilirse bunu düzeltmek için Malzeme Denkleştirme Formu (Ek-8) düzenlenir. Malzemenin miktar denkleştirilmesi ise muhasebe ünitesince yapılır. Ambarda tanzim edilen denkleştirme formunda belirlenen farkın nereden kaynaklandığını açıklayan rapor ile varsa diğer belgeler eklenir. (2) Ambar sayımı, yılsonu sayımından farklı olarak, yıl içerisinde ihtiyaç olması halinde bu maddenin birinci fıkrasında oluşturulan komisyon tarafından yapılır. Bu sayım 10 iş günü içerisinde tamamlanarak düzenlenen formlar ve tutanaklar ambar sayımını talep eden birim/birimlere gönderilir. BEŞİNCİ BÖLÜM. Görev, Yetki ve Sorumluluklar. Ambar personelinin görev, yetki ve sorumlulukları. MADDE 16- (1) Ambarda çalışan personelin görev, yetki ve sorumlulukları yürürlükte bulunan mevzuat hükümleri dâhilinde ambarların özellikleri, çalışan personelin görev unvanları göz önüne alınarak birim amiri tarafından belirlenir. Bu durum, ilgili personele yazılı olarak tebliğ edilir. Söz konusu personel, malzemelerin ambar işlemlerinden birinci derecede sorumlu tutulur. ALTINCI BÖLÜM. Çeşitli ve Son Hükümler. Demonte malzemelerin ambar işlemleri. MADDE 17- (1) Teşekkülün iletim sisteminden demonte edilmiş malzeme ambara getirildiğinde bu malzemenin ambara tesellümünün tamamlanabilmesi için malzemeyi ambara getiren birim ve/veya malzemenin bakım ve kontrolünden sorumlu birimleri tarafından düzenlenen “demonte malzeme tutanağı” eksiksiz olarak oluşturulur. (2) Ambara getirilen demonte malzemeye ait demonte malzeme tutanağının düzenlenmesi ve tesellüm işleminin tamamlanması bir aydan fazla olmaz. (3) Herhangi bir arıza ya da bozulma durumu söz konusu değilse demonte malzemelerin, gerekli test ve kontrolleri yapıldıktan sonra ambarda “kullanılmış malzeme” durumu ile kullanıma hazır şekilde muhafaza edilmesi esastır. Bu yüzden, sistemde çalışır durumdan demonte edilerek ambara getirilen malzemenin sökülmesi, taşınması ve teslimi sırasında gerekli özenin gösterilmesi bu işlemleri yapan (Teşekkül içinden ya da dışından) birimlerin sorumluluğundadır. (4) Yapılan test ve kontroller sırasında malzemenin kullanılamaz durumda olduğu tespit edilirse malzeme “arızalı malzeme” durumu ile onarılmak üzere ambarda muhafaza edilir veya hurda tespiti için bekletilir. Gerekli onarım işleminin yapılmasının ardından malzeme tekrar kullanılabilecek duruma getirilir ise; malzemenin durumu “kullanılmış malzeme” olarak güncellenerek kullanıma hazır şekilde muhafaza edilir. Malzeme onarımla kullanılabilecek duruma getirilememişse, malzeme hurda tespiti için bekletilir ancak bu durumda öncelikle, kullanılabileceği tespit edilen yedek parçaları alınarak sisteme girişleri yapılır. Yedek parçalar. MADDE 18- (1) Teşekkül stoklarında yer alan malzemelerin yedek parça için bütünlüğünün bozulmaması esastır ancak acil durumlarda, iletim sisteminde işletmedeki malzemeler için yedek parça ihtiyacı hâsıl olursa, stoklarda bulunmayan yedek parçalar ana malzemeden sökülerek temin edilir. Bu durumda söz konusu parçası sökülecek malzemenin çıkış işlemi yapılarak, aşağıda belirtilen hususlar doğrultusunda işlem yapılır. a) Parçası sökülen malzeme eksik parçası tamamlanarak kullanılacaksa malzeme kullanım durumu arızalı olarak tekrar malzeme girişi yapılır. Parçası tamamlandıktan sonra da malzeme durumu yeni olacak şekilde değiştirilir. b) Parçası sökülen malzemeden geriye kalan kısımlar yedek malzeme olarak değerlendirilmek isteniyorsa, kullanılabilecek her bir parça tanımlanarak sisteme girişi yapılır. İhtiyaç fazlası, ihtiyaç dışı ve hurda malzeme, ihtiyaç fazlası, ihtiyaç dışı taşıt ve iş makinesi, ekonomik ömrünü doldurmuş ve/veya hurda taşıt ve iş makinesi. MADDE 19- (1) İhtiyaç fazlası, ihtiyaç dışı ve hurda malzeme, ihtiyaç fazlası, ihtiyaç dışı taşıt ve iş makinesi, ekonomik ömrünü doldurmuş ve/veya hurda taşıt ve iş makinesi tespiti ile değerlendirilmesi için Türkiye Elektrik İletim Anonim Şirketi İhtiyaç Fazlası ve İhtiyaç Dışı Malzemeler ile İhtiyaç Fazlası, Ekonomik Ömrünü Doldurmuş, Hurda Taşıt ve İş Makineleri Değerlendirme Yönetmeliği hükümleri uygulanır. Yürürlükten kaldırılan yönetmelik. MADDE 20- (1) 31/12/2003 tarihli ve 25333 sayılı Resmî Gazete’de yayımlanan Türkiye Elektrik İletim Anonim Şirketi Genel Müdürlüğü Ambar Yönetmeliği yürürlükten kaldırılmıştır. Yürürlük. MADDE 21- (1) Bu Yönetmelik yayımı tarihinde yürürlüğe girer. Yürütme. MADDE 22- (1) Bu Yönetmelik hükümlerini Türkiye Elektrik İletim Anonim Şirketi Genel Müdürü yürütür. Ekleri için tıklayınız. "
"TÜRKİYE GELENEKSEL GÜREŞLER FEDERASYONU ANA STATÜSÜ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Ana Statünün amacı; Türkiye Geleneksel Güreşler Federasyonunun teşkilatı, genel kurul ile yönetim, denetim ve disiplin kurullarının oluşumu, görev, yetki ve sorumlulukları ile çalışma usul ve esaslarını düzenlemektir. Kapsam. MADDE 2- (1) Bu Ana Statü; Türkiye Geleneksel Güreşler Federasyonunun genel kurulu, yönetim kurulu, denetim kurulu ve disiplin kurulu ile diğer kurullarını, spor dalında faaliyet gösteren spor kulüplerini ve ilgili diğer kuruluşları, sporcu, antrenör, teknik direktör, hakem, menajer, gözlemci, yönetici, temsilci ve benzer spor elemanları ile bunların katıldığı yurt içi ve yurt dışı tüm faaliyetleri kapsar. Dayanak. MADDE 3- (1) Bu Ana Statü, 22/4/2022 tarihli ve 7405 sayılı Spor Kulüpleri ve Spor Federasyonları Kanunu, 21/5/1986 tarihli ve 3289 sayılı Gençlik ve Spor Hizmetleri Kanunu ile 19/7/2012 tarihli ve 28358 sayılı Resmî Gazete’de yayımlanan Bağımsız Spor Federasyonlarının Çalışma Usul ve Esasları Hakkında Yönetmelik hükümlerine dayanılarak hazırlanmıştır. Tanımlar. MADDE 4- (1) Bu Ana Statüde yer alan;. a) Bakan: Gençlik ve Spor Bakanını,. b) Bakanlık: Gençlik ve Spor Bakanlığını,. c) Federasyon: Türkiye Geleneksel Güreşler Federasyonunu,. ç) Federasyon başkanı: Türkiye Geleneksel Güreşler Federasyonu Başkanını,. d) Genel Müdür: Spor Hizmetleri Genel Müdürünü,. e) Genel Müdürlük: Spor Hizmetleri Genel Müdürlüğünü,. f) İl müdürlüğü: Gençlik ve spor il müdürlüğünü,. g) İlçe müdürlüğü: Gençlik ve spor ilçe müdürlüğünü,. ğ) Kanun: 22/4/2022 tarihli ve 7405 sayılı Spor Kulüpleri ve Spor Federasyonları Kanununu,. h) Spor dalı: Aşırtmalı Aba Güreşi, Kapışmalı Aba Güreşi, Karakucak Güreşi, Kuşak Güreşi, Şalvar Güreşi ve Yağlı Güreş spor dallarını,. ı) Tahkim Kurulu: 3289 sayılı Kanunun ek 9 uncu maddesine göre oluşturulan Gençlik ve Spor Bakanlığı Tahkim Kurulunu,. i) Talimat: Bu Ana Statüye uygun olarak yönetim kurulu tarafından hazırlanan ve Bakanlığın internet sitesinde yayımlanarak yürürlüğe giren düzenlemeyi,. j) Yönetmelik: 19/7/2012 tarihli ve 28358 sayılı Resmî Gazete’de yayımlanan Bağımsız Spor Federasyonlarının Çalışma Usul ve Esasları Hakkında Yönetmeliği,. ifade eder. İKİNCİ BÖLÜM. Federasyonun Teşkilatı, Görev ve Yetkileri. Teşkilat. MADDE 5- (1) Federasyon, özel hukuk hükümlerine tabi, bağımsız statüye ve tüzel kişiliğe sahiptir. Federasyonun merkezi Ankara’dadır. Federasyon, merkez teşkilatı ve il temsilciliklerinden oluşur. (2) Federasyonun merkez teşkilatı aşağıdaki organlardan oluşur:. a) Genel kurul. b) Yönetim kurulu. c) Denetim kurulu. ç) Disiplin kurulu. d) Genel sekreterlik. (3) Federasyonun yurt içi bağlantısını sağlamak üzere, illerde Federasyon temsilcilikleri kurulabilir. (4) İkinci fıkrada belirtilenlerin dışındaki kurulların görev, yetki ve sorumlulukları ile çalışma usul ve esasları yönetim kurulu tarafından hazırlanacak talimatlarla belirlenir. Federasyonun görev ve yetkileri. MADDE 6- (1) Federasyonun görev ve yetkileri şunlardır:. a) Spor dalının ülke düzeyinde yayılıp gelişmesini sağlamak, bu konularda her türlü düzenlemeyi yapmak, projeler üretmek, kararlar almak ve uygulamak. b) Spor dalına özgü konulan ve uygulanan uluslararası kuralların ve mevzuatın uygulanmasını sağlamak ve Türkiye’yi spor dalı ile ilgili konularda yurt dışında temsil etmek. c) Yurt dışındaki ve yurt içindeki spor dalı ile ilgili gelişmeleri izlemek. ç) Yurt içi ve yurt dışında uluslararası spor dalı ile ilgili faaliyetleri ve yurt içi diğer faaliyetleri programlayıp bunların uygulamalarını kontrol etmek. d) Genel Müdürlük ile uluslararası federasyonların belirlediği eğitim kriterlerine uygun olarak işbirliği içerisinde antrenör, hakem ve benzeri diğer spor elemanlarının yetiştirilmesi ve eğitilmesini sağlamak. e) Ülke içinde müsabakalar düzenlemek, ülke içinde düzenlenen tüm müsabakaların devamlılığını sağlamak, hakem, temsilci ve gözlemci görevlendirmek. f) Yabancı ülkelerdeki spor dalı ile ilgili gelişmeleri ve yenilikleri izleyerek bu bilgilerden ülke içinde daha çok kişinin yararlanmasını sağlamak. g) Spor dalına ait malzemelerin standartlarını uluslararası kurallara göre tespit ederek bunların yurt içinde veya yurt dışında yaptırılmasını veya temin edilmesini sağlamak. ğ) Kulüpler, il müdürlükleri ve il temsilcileri arasında doğabilecek teknik uyuşmazlıkları çözümlemek. h) Uluslararası kurs, seminer, panel, sempozyum ve spor organizasyonları düzenlemek. ı) Talep eden kişi ve kuruluşlara, düzenleyecekleri özel yarışma, özel seminer ve kurslara ilişkin, gerekli koşulları yerine getirmesini takiben izinlerini vermek. i) Federasyonun amacına yönelik çalışmaları gerçekleştirmek ve spor dalına kaynak sağlamak amacı ile iktisadi işletme kurmak. j) Uluslararası müsabakalara iştirak edecek olan milli takım sporcuları ile menajer, antrenör, yardımcı antrenör, masör, doktor ve istatistikçi gibi teknik elemanları seçmek, seçilen takımların müsabakalara hazırlanmalarını ve katılmalarını sağlamak. k) Spor dalı ile ilgili müsabakaların düzenlenmesi için talimatlar hazırlamak, yayınlamak ve uygulamak. l) Başarılı sporcuların takibini yapmak, bu sporcuların yetişmesi için gerekli tedbirleri almak ve ödüllendirmek. m) Her kademedeki sporcular için eğitim ve hazırlık kampları açmak. n) Spor dalı ile ilgili arşiv ve istatistiki çalışmalar yapmak, eğitici film, slayt ve broşür hazırlayarak, bu konuda basın ve televizyon kuruluşlarıyla işbirliği yapmak. o) İl temsilcilerinin kendi aralarında ve Federasyonla koordineli bir şekilde çalışmalarını sağlamak. ö) Sporcu sağlığı ile ilgili konularda gerekli önlemleri almak. p) Tahkim Kurulu kararlarını uygulamak. r) Yurt içinde açılmış ve açılacak olan spor kulüplerinin spor dalına ve Federasyona katılım işlemlerini ve gerekli kuralları düzenlemek, talimat hazırlamak, denetlemelerini yapmak, sporcu, antrenör ve hakemlerin tescil, lisans ve vize işlemlerini mevzuata uygun yapmak. s) Kamu kurum ve kuruluşları ve yerel yönetimlerle işbirliği yapmak. ş) Federasyonun yıllık ve dört yıllık master ve stratejik planı ile performans programını içeren taahhütnameyi Bakana sunmak. t) Altyapı ve yetenek tespit projeleri hazırlayarak bunların altyapısını oluşturup uygulanmasını sağlamak. u) İlgili mevzuat ile verilen diğer görevleri yapmak. Genel kurul. MADDE 7- (1) Genel kurul Federasyonun en üst organıdır. Genel kurulun üye sayısı 100’den az ve 200’den fazla olamaz. (2) Genel kurul aşağıdaki üyelerden oluşur:. a) Görevine adli veya idari soruşturma sonucu son verilmemek kaydıyla, asaleten Federasyon başkanlığı yapanlar. b) Genel kurul üye sayısının yüzde onu oranında Bakanlık temsilcileri. c) Türkiye Spor Yazarları Derneği Başkanlığınca belirlenecek en fazla iki kurul üyesi. ç) Türkiye Amatör Spor Kulüpleri Konfederasyonu Başkanlığınca belirlenecek en fazla iki kurul üyesi. d) Yağlı Güreş Düzenleyen Kentler Birliğince belirlenecek en fazla iki kurul üyesi. e) Seçimin yapıldığı tarihte Federasyonun bağlı olduğu Dünya ve Avrupa Federasyonlarının yönetim kurullarında Türkiye adına görev yapanlar arasından öncelik sırasına göre en fazla beş üye. f) En fazla milli olmuş beş sporcu. g) Genel kurulun yapılacağı tarihten en az bir yıl önce faal sporculuğu, pehlivanlığı bırakmış olmak kaydıyla Tarihi Kırkpınar Yağlı Güreşlerinde baş boyunda birinci olan başpehlivanlar. ğ) Tarihi Kırkpınar Yağlı güreşlerinde üst üste üç defa Kırkpınar Ağalığı yapmış Kırkpınar ağaları. h) En üst seviyede hakemlik yapanlar arasından noter huzurunda yapılacak olan kura ile belirlenecek en fazla beş üye. ı) Büyükler kategorisinde milli takım teknik direktörlüğü veya antrenörlüğü yapanlar arasından kura ile belirlenecek en fazla beş üye. i) Kulüp temsilcileri;. 1) Genel kurul tarihinden önce tamamlanmış son iki sezonunu üst üste Federasyon faaliyetlerine katılarak tamamlayan kulüplere birer üye,. 2) Takım halinde yapılan ve sonucunda alınan puanların takım puanı olarak kabul edildiği veya ferdi olarak yapılsa bile ferdi derecelendirme yapılmayıp takım derecelendirilmesi yapılan müsabakaların yapıldığı spor dallarında Türkiye Şampiyonasında ilk üç dereceye giren spor kulüplerine ilave birer üye. (3) Genel kurulda kulüplerin üye sayısı, toplam üye sayısının yüzde altmışından az olamaz. Kulüp temsilcileri kulüp yönetim kurulunca, kulüp üyeleri arasından belirlenir. (4) Bakanlık temsilcileri;. a) Genel Müdür ve Genel müdür yardımcıları,. b) Kurul ve daire başkanları ile il müdürleri,. arasından Federasyonun üye sayısı dikkate alınarak Bakanlıkça belirlenir. (5) Genel kurul üyesi olacak millî sporcuların belirlenmesinde sırasıyla;. a) Uluslararası yarışmalarda büyükler Aşırtmalı Aba Güreşi, Kapışmalı Aba Güreşi, Karakucak Güreşi, Kuşak Güreşi, Şalvar Güreşi ve Yağlı Güreş müsabakalarında dereceye girmiş milli sporcular,. b) Belirtilen şartları taşıyan sporcular yoksa millî olma sayıları,. esas alınarak tamamlanır. (6) Üye sayılarının hesaplanmasında her grup kendi içerisinde değerlendirilir. Üye gruplarına ilişkin sayıların tespitinde yarımlar tam sayıya tamamlanır. (7) Federasyonda çalışanlar genel kurul üyesi olamazlar. (8) Bu maddede belirtilen esaslara göre belirlenecek üye sayısının, birinci fıkrada öngörülen sayıyı aşması halinde her grup kendi içerisinde değerlendirilerek, fazla üye sayısı, grup bazında noter huzurunda çekilecek kura ile birinci fıkrada öngörülen sayıya indirilir. (9) Bu madde kapsamında birden fazla oy kullanma hakkına sahip üyeler ancak bir kez oy kullanabilir. Genel kurulda vekâleten oy kullanılamaz. Genel kurulun görevleri. MADDE 8- (1) Genel kurulun görevleri şunlardır:. a) Ana Statüyü değiştirmek. b) Başkan ile yönetim, denetim ve disiplin kurullarının üyelerini seçmek. c) Yönetim kurulu tarafından hazırlanan faaliyet programını ve bütçeyi onaylamak ve gerektiğinde bütçe harcama kalemleri arasında değişiklik yapma konusunda yönetim kuruluna yetki vermek. ç) Yönetim kuruluna taşınmaz mal alımı-satımı ile uluslararası federasyonlara karşı mali taahhütlerde bulunmak için yetki vermek. d) Yönetim kurulu faaliyet ve mali raporlarının ibra edilip edilmemesini oylamak. e) Denetim kurulu raporlarının ibra edilip edilmemesini oylamak. f) Spor dalının gelişmesi ve gelir getirici faaliyet ve organizasyonlar yapılması amacıyla ve çalışma usul ve esasları bu Ana Statüyle belirlenmek kaydıyla iktisadi işletme kurulması için yönetim kuruluna yetki vermek. g) Bakanlığın onayına sunulmak üzere; Federasyona farklı bir spor dalı bağlanması, bağlı spor dallarının ayrılmasını teklif etmek ve profesyonel şube kurulması konusunda karar almak ve Bakanlığa müracaat için yönetim kuruluna yetki vermek. ğ) Faaliyet raporu ve yönetim kurulunun ibra edilip edilmemesi kapsamında değerlendirilmek üzere; Sportif Değerlendirme ve Geliştirme Kurulunca yönetim kurulunun federasyonun yönetimi ve temsili hususunda yeterli bulunmadığına ilişkin olarak düzenlenen raporu görüşmek. h) İlgili mevzuat ile verilen diğer görevleri yapmak. Federasyon başkanı. MADDE 9- (1) Federasyon başkanı adaylarında aşağıdaki şartlar aranır:. a) Türkiye Cumhuriyeti vatandaşı olmak. b) En az lise mezunu olmak. c) Tahkim Kurulu, Bakanlık spor disiplin kurulları, ulusal veya uluslararası spor federasyonlarının disiplin kurullarından son beş yıl içinde bir defada altı ay veya toplamda bir yıl hak mahrumiyeti cezası almamış olmak. ç) Kasten işlenen bir suçtan dolayı bir yıl veya daha fazla süreyle hapis cezasına ya da affa uğramış olsa bile; Devletin güvenliğine karşı suçlar, Anayasal düzene ve bu düzenin işleyişine karşı suçlar, zimmet, irtikâp, rüşvet, hırsızlık, dolandırıcılık, sahtecilik, güveni kötüye kullanma, hileli iflas, ihaleye fesat karıştırma, edimin ifasına fesat karıştırma, suçtan kaynaklanan malvarlığı değerlerini aklama, terörün finansmanı, kaçakçılık, nefret ve ayırımcılık, cinsel dokunulmazlığa karşı suçlar, fuhuş, uyuşturucu veya uyarıcı madde imal ve ticareti, uyuşturucu veya uyarıcı madde kullanılmasını kolaylaştırma, kullanmak için uyuşturucu veya uyarıcı madde satın almak, kabul etmek veya bulundurmak ya da uyuşturucu veya uyarıcı madde kullanmak, şike veya teşvik primi, kanuna aykırı olarak spor müsabakalarına dayalı bahis ve şans oyunlarını oynatma, oynatılmasına yer ve imkân sağlama, reklamını yapma, para nakline aracılık etme veya Kanunun 20 nci maddesine muhalefet etme suçlarından mahkûm olmamak. d) Genel kurul üyelerinin en az yüzde onunun yazılı desteğine sahip olmak. e) Bakanlık tarafından belirlenecek miktarı geçmemek üzere spor federasyonu tarafından tespit edilen adaylık ücretini yatırmak. (2) Başkan adayları, genel kurul tarihinden en az on gün önce adaylık başvurularını Federasyona yaparlar. Federasyon başkan adaylarının, adaylık şartlarını taşıyıp taşımadıkları Bakanlık tarafından değerlendirilir. (3) Başkan adaylarından başvuru sırasında aşağıdaki belgeler istenir:. a) T.C. kimlik numarası beyanı. b) Öğrenim belgesinin kurumca tasdikli örneği. c) Tahkim Kurulu, Bakanlık spor disiplin kurulları, ulusal veya uluslararası spor federasyonlarının disiplin kurullarından son beş yıl içinde bir defada altı ay veya toplamda bir yıl hak mahrumiyeti cezası almadığına dair beyanı. ç) Adli sicil kaydı yazılı beyanı. d) Adaylık başvuru ücret makbuzu. e) Genel kurul üyelerinin en az yüzde onunun yazılı teklifi. (4) Başkanın görev süresi dört yıldır. Başkanın seçimi; yönetim, denetim ve disiplin kurullarının seçimi ile birlikte yapılır. Bir kimse üst üste veya aralıklı olarak aynı spor federasyonunda en fazla üç dönem federasyon başkanlığı yapabilir. (5) Başkanın ölümü, istifası veya başkan olma şartlarından herhangi birisini kaybetmesi halinde, üç ay içinde seçim yapılması şartıyla, bu görevi yönetim kurulu üyeleri tarafından seçilecek bir yönetim kurulu üyesi yürütür. (6) Başkan vekili veya asbaşkan olarak görevlendirilecek kişilerin, başkanda aranan şartları haiz olmaları gerekir. (7) Federasyon başkanı, yönetim, disiplin ve denetim kurulu üyeleri; milletvekilliği ve yerel yönetimlerin genel ve ara seçimlerinin başlangıcından bir ay önce, seçimin yenilenmesine karar verilmesi halinde yenileme kararının ilanından başlayarak yedi gün içinde, başka bir federasyon başkanlığına aday olmaları halinde, federasyonun genel kurul tarihinden bir ay önce görevlerinden ayrılma isteğinde bulunmadıkça adaylıklarını koyamazlar ve aday gösterilemezler. Her ne şekilde olursa olsun istifa eden başkan, yönetim, denetim ve disiplin kurulu üyeleri istifalarını geri alarak görevlerine dönemezler. Federasyon başkanının görevleri. MADDE 10- (1) Federasyon başkanının görevleri şunlardır:. a) Federasyonu temsil etmek. b) Federasyonun faaliyetlerini ilgili mevzuat hükümleri ile genel kurul ve yönetim kurulu kararlarına göre yürütmek. c) Yönetim kuruluna başkanlık etmek ve yönetim kurulu kararlarını uygulamak. ç) Yan kurulların kurulmasını ve adaylarını yönetim kuruluna teklif etmek, gerekli gördüğünde bu kurullara başkanlık etmek. d) Federasyonun genel amaçlarını gerçekleştirmek için harcamalar yapmak, gerektiğinde bu yetkisini başkan vekiline veya vekillerine devretmek. e) Başkan vekilini veya asbaşkanları belirlemek. f) Federasyonda çalıştırılacak personel seçimini yapmak ve uygun görülenleri yönetim kuruluna teklif etmek. g) İlgili mevzuat ile verilen diğer görevleri yapmak. Yönetim kurulu. MADDE 11- (1) Yönetim kurulu; Federasyon başkanı dâhil on bir asıl ve on bir yedek üyeden oluşur. Kurulun en az iki asıl üyesinin, ilgili spor dalında olimpiyat, paralimpik ve deaflimpik oyunları ile büyükler dünya veya Avrupa şampiyonaları ya da kupalarında millî olan ve en az bir yıl önce faal sporculuğu bırakmış sporcu olması zorunludur. Bu kapsamda yönetim kurulu üyesi olabilecek millî sporcu bulunmaması hâlinde, bunların yerine en az bir yıldır faal olmayan lisanslı sporcular yönetim kurulu üyesi seçilebilir. (2) Yönetim kurulu asıl ve yedek üyelerinde, 9 uncu maddenin birinci fıkrasının (a), (b), (c) ve (ç) bentlerinde belirtilen şartlar aranır ve seçilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (3) Federasyon başkanı tarafından yönetim kurulu üyeleri arasından başkan vekilleri ve asbaşkanlar atanır. (4) Yönetim kurulunun görev süresi dört yıldır. Asıl üyelerin ölümü veya istifası gibi nedenlerin varlığı halinde yedek üyelerden sırası gelenler yönetim kuruluna alınır. (5) Ölüm veya istifa gibi nedenlerle, yönetim kurulu asıl ve yedek üye sayısının federasyon başkanı dahil altının altına inmesi halinde genel kurul olağanüstü toplantıya çağrılır. Yönetim kurulunun görevleri. MADDE 12- (1) Yönetim kurulunun görevleri şunlardır:. a) Spor dalları ile ilgili kulüpleri kayıt ve tescil etmek, bunları gruplara ayırmak, yarışmalar düzenlemek, uygulanacak terfi ve tenzil statüsünü belirlemek. b) Müsabaka sonuçlarını tescil etmek, olaylı yarışmalar hakkında karar vermek. c) Spor dalları ile ilgili idareci, menajer, teknik direktör, antrenör, masör, teknik eleman, hakem ve benzeri elemanları eğitmek, bu elemanların gelişmesi için her türlü tedbiri almak, bunların kulüp değiştirmeleri ve çalışmaları ile ilgili usul ve esasları tespit etmek. ç) Antrenör ve öğreticilerinin lisanslarının yıllık vize ücretini tespit etmek. d) Lisanslardan alınacak katılım, aidat, ceza, yerli ve yabancı sporcu tescil, vize, aktarma, sözleşme, bonservis ücretlerini ve oranlarını tespit etmek. e) Kulüplerin Federasyona bağlı spor dallarını kurmak için yapacakları başvuruları karara bağlamak, kulüplerin spor dalı tescillerini yapmak, kulüplerin faaliyet ve taahhütlerini denetlemek. f) Kulüpleri, sporcuları, antrenör, menajer ve teknik elemanları ödüllendirmek. g) Müsabakalarda emniyet ve sağlık ile ilgili tedbirleri almak ve aldırmak. ğ) Genel kuruldan alınan yetki doğrultusunda Federasyon faaliyetleri ile ilgili olarak taşınmaz mal alımı ve satımı yapmak, tesisleri işletmek, işlettirmek, faaliyetlerin yapılabilmesi için her türlü araç, gereç, malzeme ve benzeri ihtiyaçlarını sağlamak. h) Federasyonun il temsilciliklerini kurmak. ı) Görev alanına giren konularda düzenleme yapmak, uygulamak ve Federasyona bağlı spor dalları ile ilgili her türlü faaliyetleri yürütmek. i) Federasyona bağlı spor dalları ile ilgili televizyon, radyo, internet, basılı eser yayınları, kulüplerin yarışma malzemelerinde ve spor malzemelerinde kullanacakları reklamlar ile her türlü reklam konusunda ticari ve mali hakları düzenlemek ve denetlemek. j) Başkan tarafından teklif edilen yan kurulları onaylamak. k) Sporda şiddetin önlenmesi için gerekli tedbirleri almak ve aldırmak. l) Kulüpler, sporcular, teknik yöneticiler, antrenörler, hakemler ve müsabaka görevlileri ile spor dallarında görevli diğer ilgililerin başvurularını, gerekli olan durumlarda bağlı oldukları kuruluşların görüşlerini alarak karara bağlamak. m) Genel kurul toplantılarını hazırlamak. n) Bütçeyi hazırlamak. o) Genel kurulun verdiği yetkileri kullanmak. ö) Federasyonun görevlerini yürütmek ve faaliyetlerini düzenlemek amacıyla; merkez teşkilatı ve il temsilcilikleri bünyesinde yer alacak birimlerinde görevlendirilecek kamu görevlileri dışında kalan idari ve teknik personelinin sayısını, sözleşme ücretlerini ve sosyal haklarını, gerekli görülen kurul üyelerinin yolluk ve yevmiyelerini tespit etmek. p) Görevlerini yerine getirebilmek için talimatlar hazırlamak ve uygulamak. r) Disiplin ihlali gerçekleştiren kulüp, spor dalı ile ilgili faaliyetlerde bulunan kuruluş, sporcu, hakem, antrenör, teknik direktör, yönetici ve görevli diğer kişilerle ilgili olay ve fiilleri incelemek, gerekli belge ve kanıtlarla beraber bu kişileri disiplin kuruluna sevk etmek. s) Genel kuruldan aldığı yetki doğrultusunda spor dalının gelişmesi ve gelir getirici faaliyet ve organizasyonlar yapılması amacıyla iktisadi işletme kurarak faaliyetlerinin yürütülmesini sağlamak. ş) Genel kuruldan aldığı yetki doğrultusunda profesyonel şube kurulması için Bakanlığa müracaat etmek. t) İlgili mevzuat ve genel kurul kararlarıyla verilen görevleri yerine getirmek ve bu konularla ilgili düzenlemeler yapmak. (2) Yönetim kurulu, Federasyon başkanı başkanlığında üyeleri arasından seçeceği beş kişilik bir İcra Kurulu oluşturabilir. Ayrıca bu İcra Kurulunda profesyonel olarak görev yapacak İcra Kurulu koordinatörü atayabilir ve sınırlarını tespit edeceği çerçevede yetkilerini bu Kurula devredebilir. Bu Kurul gerekli zamanlarda toplanır, kararlar alır ve uygulayabilir. Yaptığı işlemler hakkında ilk toplantıda yönetim kuruluna bilgi verir. (3) Federasyonun çalışma usul ve esasları yönetim kurulu tarafından hazırlanan talimatla belirlenir. Yönetim kurulu toplantıları. MADDE 13- (1) Yönetim kurulu, başkan tarafından belirlenen gündemi görüşmek üzere, en az iki ayda bir kez, üye tamsayısının salt çoğunluğuyla toplanır. Üyelerin önereceği konular gündeme eklenir. Asıl üyelerin ölümü veya istifası halinde yedek üyelerden sırası gelenler yönetim kuruluna alınır. (2) Yönetim kurulu kararları, toplantıya katılanların salt çoğunluğu ile alınır. Oyların eşitliği halinde başkanın kullandığı oy yönünde çoğunluk sağlanmış sayılır. (3) Mazeretsiz olarak, üst üste iki toplantıya veya bir yıl içinde aralıklı olarak dört toplantıya katılmayan üyenin üyeliği sona erer ve bunun yerine sırası gelen yedek üye çağrılır. (4) Mazeretler, sebepleri ile birlikte yazılı olarak toplantı saatinden önce başkana bildirilir. Mazeretin geçerliliğine yönetim kurulu karar verir. (5) Genel sekreter, yönetim kurulu toplantılarına iştirak eder ve Federasyonun idari işlemleri hakkında yönetim kuruluna bilgi verir. Raportör olarak kararları yazar ve imzalar ancak oy kullanma hakkı yoktur. (6) Kararlar, karar defterine yazılır ve imzalanır. Alınan kararlar başkan tarafından uygulanır. Denetim kurulu. MADDE 14- (1) Denetim kurulu, Bakanlık tarafından görevlendirilecek üç üyenin yanında, genel kurulca dört yıl için seçilen ve mali konularda ihtisas sahibi olan iki asıl ve iki yedek üyeden oluşur. (2) Denetim kurulunun seçimle gelen asıl ve yedek üyelerinde, 9 uncu maddenin birinci fıkrasının (a), (b), (c) ve (ç) bentlerinde belirtilen şartlar aranır ve seçilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (3) Asıl üyeler kendi aralarından bir başkan, bir başkan vekili ve bir raportör seçerler. Kurul, başkan tarafından gerektiği zamanlarda toplantıya çağrılarak çalışmalarını yürütür. Kurul kararları oy çokluğu ile alınır. Karara katılmayan üye gerekçelerini genel kurula yazılı bir rapor ile sunmak zorundadır. (4) Kurul görevinde bağımsızdır. Üyeler istifa etmedikçe veya çekilmiş sayılmadıkça görevlerinden alınamaz, yerlerine yenisi görevlendirilemez. Asıl üyelerin ölüm veya istifası halinde boşalan üyeliğe kalan süreyi tamamlamak üzere sırası gelen yedek üye başkan tarafından çağrılarak kurul tamamlanır. (5) Mazeretsiz olarak üst üste iki toplantıya veya iki yıl içinde aralıklı olarak dört toplantıya katılmayan üyenin üyeliği düşer. Üye, mazeretlerini sebepleri ile birlikte yazılı olarak toplantı saatinden en geç bir saat önce başkana bildirir. Mazeretin kabulüne o toplantıdaki kurul üyelerince karar verilir. Denetim kurulunun görevleri. MADDE 15- (1) Denetim kurulu, Federasyonun mali işlemlerinin mevzuata, belge ve kararlara uygun olup olmadığını genel kurul adına denetler. Her mali genel kurul için yıllık esasa göre hazırlayacağı denetleme raporunu, genel kurulun onayına sunar. Denetimlerin spor federasyonunun merkezinde yapılması zorunludur. Her mali yılda en az dört defa denetim yapılarak tespit edilen hususlarda gerekli işlemlerin tesis edilmesi için yönetim kuruluna bildirim yapılır. Yönetim kurulu tespit edilen hususların gereğini yerine getirmekle yükümlüdür. Kurul, gerek görmesi durumunda uzman bilirkişilerden yararlanabilir. Bilirkişilere verilecek ücret denetim kurulunca teklif, yönetim kurulunca tespit edilir ve Federasyonca karşılanır. (2) Kurul, denetimleri yerine getirirken, Federasyon görevlileri kendilerinden istenen bilgi ve belgeleri vermek zorundadır. Denetleme raporu, genel kurul toplantısından on beş gün önce Federasyonun ve Bakanlığın internet sitesinde ilan ettirilmek suretiyle, genel kurul üyelerine duyurulur. (3) Denetim kurulu tarafından yapılacak denetimin usul ve esasları; Kanun ve ilgili mevzuat hükümleri çerçevesinde yürütülür. Disiplin kurulu. MADDE 16- (1) Disiplin kurulu, genel kurulca dört yıl için seçilen bir başkan ve dört asıl üye olmak üzere beş üyeden oluşur. Asıl üyeler kadar yedek üye seçilir. Asıl ve yedek ikişer üyenin hukukçu olması zorunludur. Asıl üyeler kendi aralarından bir başkan vekili ve bir raportör seçerler. (2) Disiplin kurulu asıl ve yedek üyelerinde, 9 uncu maddenin birinci fıkrasının (a), (b), (c) ve (ç)  bentlerinde belirtilen şartlar aranır ve seçilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (3) Kurul, görevlerinde ve kararlarında bağımsızdır. Üyeler istifa etmedikçe veya çekilmiş sayılmadıkça görevlerinden alınamaz ve yerlerine yenisi görevlendirilemez. Asıl üyelerin ölüm veya istifası halinde kalan süreyi tamamlamak üzere boşalan üyeliğe sırası gelen yedek üye başkan tarafından çağrılarak kurul tamamlanır. (4) Disiplin kurulu, Federasyonun faaliyet programında yer alan veya kurum ve kuruluşlarca Federasyondan izin alınmak suretiyle düzenlenen yarış ve faaliyetlerde; kulüp, Federasyona bağlı spor dalları ile ilgili faaliyette bulunan kuruluş, sporcu, hakem, antrenör, öğretici, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin disiplin işlerine bakar. Disiplin ihlali oluşturacak fiiller Bakanlık tarafından çıkarılacak yönetmelikle belirlenir. (5) Disiplin kurulu; ihtar, kınama, para cezası, ödüllerin iadesi, ihraç, müsabakadan men, hak mahrumiyeti, lisans ve diğer uygunluk belgelerinin askıya alınması veya iptali, spor dalı tescilinin iptali, seyircisiz oynama, saha kapatma, hükmen mağlubiyet, puan indirme, ligden düşürme ve Bakanlık tarafından çıkarılacak yönetmelik veya Federasyon tarafından çıkarılacak talimatla belirlenecek diğer cezaları verebilir. (6) Disiplin kurulu, kendi görev alanını ilgilendiren işleri görüşüp karara bağlamak üzere, Federasyon başkanının talebi üzerine, disiplin kurulu başkanının çağrısıyla toplanır. Toplantı gündemi disiplin kurulu başkanı tarafından belirlenir. Başkanın bulunmaması halinde, kurula başkan vekili başkanlık eder. (7) Kurul, en az üç üyenin katılımı ile toplanır. Kurul kararlarını oy çoğunluğu ile alır. Oyların eşit çıkması halinde başkanın kullandığı oy yönünde çoğunluk sağlanmış sayılır. (8) Mazeretsiz olarak üst üste iki toplantıya veya bir yıl içinde aralıklı olarak dört toplantıya katılmayan üyenin üyeliği düşer. Üye, mazeretlerini sebepleri ile birlikte yazılı olarak toplantı saatinden en geç bir saat önce kurul başkanına bildirir. Mazeretin kabulüne o toplantıdaki kurul üyelerince karar verilir. (9) Disiplin yargılamasının temel usul ve esasları; Kanun ve ilgili mevzuat hükümleri çerçevesinde yürütülür. Yan kurullar ve görevleri. MADDE 17- (1) Federasyon yan kurullarının oluşumu, görev ve yetkileri ile çalışma usul ve esasları yönetim kurulu tarafından hazırlanan talimatlarla belirlenir. Genel sekreterlik. MADDE 18- (1) Genel sekreter, kamu veya özel sektörde en az beş yıllık mesleki tecrübeye sahip ve en az dört yıllık yükseköğrenim mezunu kişiler arasından yönetim kurulu kararıyla istihdam edilir. (2) Genel sekreter, federasyonun her türlü idari iş ve işlemlerini yönetim kurulunun talimatları doğrultusunda yapmakla yetkili ve sorumludur. Federasyonun yönetim kurulu toplantılarına iştirak eder ve federasyonların idari işlemleri hakkında yönetim kuruluna bilgi verir. Raportör olarak kararları yazar ve imzalar ancak oy kullanma hakkı yoktur. (3) Genel sekreter;. a) Federasyon başkanı adına ulusal veya uluslararası federasyonlar, kamu kurum ve kuruluşları ile yazışmaları yapar, il müdürlükleri ile koordinasyonu sağlar. b) Federasyonun harcama talimatlarına göre gerekli işlemleri yapar, evrakı düzenler ve ödeme aşamasına getirir. Ödeme evrakında başkan veya başkan vekilinin imzasının yanı sıra genel sekreterin imzasının da bulunması zorunludur. c) Federasyonun taşınır ve taşınmaz mal kayıtlarının tutulmasını sağlar. (4) Genel sekreterlikte aranacak diğer şartlar ile çalışma usul ve esasları; Kanun ve ilgili mevzuat hükümleri çerçevesinde yürütülür. Federasyon il temsilciliği. MADDE 19- (1) Federasyonun yurt içi bağlantısını sağlamak üzere yönetim kurulu kararı ile illerde Federasyon temsilcilikleri kurulabilir. (2) Federasyon il temsilcileri, Federasyon başkanının teklifi ve Bakanın onayı ile görevlendirilir. Federasyon il temsilcisinin görev süresi, başkanın görev süresi kadardır. (3) Federasyon il temsilcilerinde, 9 uncu maddenin birinci fıkrasının (a), (b), (c) ve (ç) bentlerinde belirtilen şartlar aranır ve görevlendirilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (4) Federasyon il temsilcisi, Federasyon ile il müdürlüğü arasındaki koordinasyonu sağlar. Federasyon adına yaptığı işlemler hakkında il müdürlüğüne ve Federasyona bilgi verir. Federasyon il temsilcileri, il müdürlükleri ya da federasyonca temin edilecek bürolarda görev yapar. (5) Federasyon hizmet ve faaliyetlerini yerine getirmeyen, il müdürlüğü ve Federasyonla koordinasyon sağlamayan Federasyon il temsilcileri, Federasyon başkanının teklifi ve Bakanın onayı ile görevden alınır. ÜÇÜNCÜ BÖLÜM. Genel Kurul Toplantıları ve Seçim İşleri. Genel kurul toplantıları. MADDE 20- (1) Genel kurul toplantılarına ilişkin esaslar şunlardır:. a) Olağan genel kurul, dört yılda bir, yaz olimpiyat oyunlarının bitiminden itibaren en geç üç ay içerisinde yönetim kurulunca belirlenen tarihte yapılır. b) Olağanüstü genel kurul;. 1) Federasyon yönetim kurulu üye tam sayısının salt çoğunluğunun kararı ile,. 2) Son yapılan genel kurul toplantısında üye olanların salt çoğunluğunun noter kanalı ile yaptığı yazılı müracaat üzerine,. 3) Federasyon başkanının istifası, başkan olma şartlarından herhangi birisini kaybetmesi, ölümü ile yönetim veya disiplin kurulu üye sayısının toplantı yeter sayısının altına düşmesi halinde,. olağanüstü toplanır. Disiplin kurulu üye sayısının toplantı yeter sayısının altına düşmesi nedeniyle yapılacak olağanüstü genel kurulda sadece disiplin kurulu üyelerinin seçimi yapılır. c) Mali genel kurul; seçimli olağan genel kurul ile birlikte, seçimli genel kurulun olmadığı yıllarda ise iki yılda bir Ekim veya Kasım ayı içerisinde yönetim kurulunca belirlenen tarihte yapılır. (2) Yaz olimpiyat oyunlarının herhangi bir sebeple;. a) En fazla bir yıl süreyle ertelenmesi hâlinde mevcut federasyon başkanı ve organların görev, yetki ve sorumlulukları erteleme süresi sonrasında yapılacak ilk genel kurula kadar devam eder. b) Bir yıldan fazla süreyle ertelenmesi veya iptali hâlinde, erteleme veya iptal kararından itibaren en geç üç ay içinde genel kurul yapılır. (3) Son yapılan genel kurul toplantısında üye olanların noter kanalı ile yapacakları olağanüstü genel kurul çağrılarında ilk müracaat ile son müracaat arasındaki süre altmış günü geçemez. (4) Mali genel kurulda ibra edilmeyen veya birinci fıkranın (b) bendinde belirtilen hallerde, başkan ve yönetim kurulu üyelerinin yerine kalan süreyi tamamlamak üzere en geç altmış gün içerisinde seçimli olağanüstü genel kurul toplanır. Ancak birinci fıkranın (b) bendinin (1) ve (2) numaralı alt bentlerinde belirtilen hallerde, son toplantı tarihinden itibaren altı ay geçmeden veya olimpiyat oyunlarının yapılmasına altı aydan az süre kalmış ise olağanüstü genel kurul toplantısı yapılamaz. (5) Bakanlık, genel kurul toplantılarında gözlemci bulundurur. Gözlemci, genel kurul başkanlık divanında yer alır. Gözlemcinin yol giderleri Federasyon tarafından karşılanır. Gözlemci, genel kurul çalışmalarının Kanun ile diğer ilgili mevzuata uygun olarak yapılıp yapılmadığını denetleyerek, raporunu en geç on beş gün içerisinde Bakana sunar. Bakanlık, gözlemci raporunun verildiği, ilgililer ise genel kurulun yapıldığı tarihten itibaren otuz gün içerisinde Ankara Asliye Hukuk Mahkemesinde genel kurulun iptalini isteyebilir. (6) Olağan ve olağanüstü genel kurulların bu maddede öngörülen süre ve esaslara uygun olarak yapılmaması halinde genel kurul, Tahkim Kurulunca oluşturulacak üç kişilik komisyon marifetiyle altmış gün içerisinde yapılır. Federasyon başkanı ve yönetim kurulu üyeleri hakkında mevzuata uymamaktan dolayı adli ve idari işlem başlatılır. Genel kurulun toplantıya çağrılması. MADDE 21- (1) Genel kurul toplantıları Federasyonun merkezi olan Ankara’da yapılır. Genel kurul toplantıları ile ilgili her türlü işlem yönetim kurulunca yapılır. Genel kurul çağrısı ve gündemi, toplantı tarihinden en az otuz gün önce; faaliyet raporu, denetim kurulu raporu ile bütçe tasarısı ise en az on beş gün önce Federasyonun ve Genel Müdürlüğün internet sitesinde üyelere ilan edilir. (2) Genel kurul Başkanlık divanı oluşuncaya kadar yönetim kurulunun genel kurul işlemleriyle ilgili kararlarına karşı Tahkim Kuruluna başvurulabilir. (3) Genel kurul kararının alınmasından sonra Federasyon, ilan tarihinde genel kurula katılma hakkı bulunan üyelerini ve üyelere ait bilgileri talep eder. Kulüpler ile ilgili kurum ve kuruluşlar, Federasyon tarafından yapılan duyuru ya da tebligatı takip eden en geç beş gün içerisinde genel kurulda kendilerini temsil edecek üye listesini ve bilgilerini Federasyona bildirmek zorundadır. Genel kurul üyesi olabilme hakkını elde edenlerin, on sekiz yaşını bitirmiş olması şarttır. (4) Üye listesi genel kurul tarihinden en az otuz gün önce Federasyonun ve Genel Müdürlüğün internet sitesinde ilan edilir. Federasyon tarafından hazırlanacak genel kurul üye listesinde üyelerin adı ve soyadı ile temsil ettiği kurum ve kuruluş belirtilir. (5) Hazırlanan üye listesine, ilan tarihinden itibaren on gün içerisinde itiraz edilebilir. Üye listesine itiraz, yönetim kurulunca itiraz süresinin bitiminden itibaren iki gün içerisinde karara bağlanır. Bu karara karşı iki gün içerisinde Tahkim Kuruluna itiraz edilebilir. Tahkim Kurulu itirazın kendisine ulaştığı tarihten itibaren beş gün içerisinde bu itirazı kesin olarak karara bağlar. Genel kurulun açılması. MADDE 22- (1) Genel kurul delegeleri, delegelik belgesini almak ve delege listesini imzalamak zorundadır. (2) Genel kurul; üye tam sayısının salt çoğunluğu ile toplanır ve katılanların salt çoğunluğu ile karar alır. Seçimde en fazla oyu alan aday ve bu adayın listesi seçilmiş sayılır. İlk toplantıda çoğunluk sağlanamaması halinde, takip eden günde çoğunluk aranmaksızın toplanır. Ancak, toplantıya katılanların sayısı seçimle belirlenen kurulların asıl üye sayısının iki katından aşağı olamaz. (3) Federasyon başkanı veya onun görevlendireceği başkan vekili veya asbaşkan ya da yönetim kurulu üyesinin, genel kurul üye listesini incelemesi ve katılanların sayısını belirlemesi ile genel kurul toplantısı için aranan çoğunluğun bulunup bulunmadığı tespit edilir. (4) Genel kurul toplantısı Federasyon başkanının veya görevlendireceği başkan vekili veya asbaşkan ya da yönetim kurulu üyesinin konuşması ile açılır. Daha sonra genel kurul, divan kurulunu oluşturur. Divan kurulu ve görevleri. MADDE 23- (1) Divan kurulu, bir başkan, bir başkan yardımcısı, bir yazman üyeden oluşur. Ayrıca genel kurulca üyeleri arasından seçim işlerinde görev yapacak iki sandık görevlisi seçilir. Divan kurulunun seçimi üyelerin açık oyu ile yapılır. Divan kurulu başkan ve üyelerinin genel kurul üyesi olması zorunludur. (2) Divan kurulu, bu Ana Statü ve Yönetmelik hükümleri çerçevesinde ve gündem maddelerine göre toplantının yürütülmesini sağlamakla görevli ve yetkilidir. (3) Divan kurulu oluştuktan sonra genel kurul çalışmalarına ilişkin her türlü itiraz, divan kurulu tarafından karara bağlanır. (4) Divan kurulu, görüşmelerin düzenini bozan üyelere uyarma cezası verebileceği gibi düzeni sürekli olarak bozan üyeler hakkında toplantıdan çıkarma kararı alınması için genel kurula başvurabilir. Genel kurulun oy çokluğuyla aldığı karar sonucu toplantıdan çıkarılan üye, toplantı süresince salonda bulunamaz, oylamaya katılamaz. Genel kurul gündemi. MADDE 24- (1) Genel kurul gündemi, yönetim kurulunca belirlenir ve toplantı tarihinden en az otuz gün önce Federasyonun ve Genel Müdürlüğün internet sitesinde üyelere duyurulur. (2) Genel Kurul gündeminde; açılış, divan kurulu seçimi, mali rapor ile faaliyet ve denetim raporlarının görüşülerek kabulü ile yönetim kurulunun ibra edilmesi, yeni döneme ait bütçenin görüşülüp onaylanması, seçim maddesi ile ihtiyaç halinde diğer hususlar yer alır. (3) Mali genel kurul gündeminde seçim dışındaki hususlar yer alır ve bu genel kurulda bir önceki dönemin bütçesi görüşülerek karara bağlanır, içinde bulunulan yılın bütçesi üzerinde düzenleme yapılır ve bir sonraki dönemin bütçesi onaylanır. Mali genel kurulda, ana statü değişiklikleri ile Federasyonun iş ve işleyişine ilişkin diğer konular da görüşülerek karara bağlanabilir. (4) En az on genel kurul üyesinin imzasıyla Ana Statüye aykırı olmayan ve gündeme ilave edilmek istenen maddeler için yazılı olarak başvuru yapılabilir ve açık oylama sonucu salt çoğunluk ile kabul edilen öneriler gündeme eklenir. Bu tür maddeler daha önce ilan edilmiş gündem maddelerinin görüşülüp karara bağlanmasından sonra ele alınır. (5) Olağanüstü genel kurulda, ilanda belirtilen hususlar dışında başka bir husus görüşülemez. Genel kurul oturumu ve görüşmeler. MADDE 25- (1) Divan kurulu, seçildikten ve yerini aldıktan sonra divan başkanı, ilanda yer alan gündemi genel kurula açıklar, oya sunar ve gündem maddelerinin görüşülmesine geçer. (2) Söz almak isteyen üyelere yazılma sırasına göre söz verilir. Federasyon kurullarının sözcüleri ile usul hakkında söz almak isteyenlere öncelik tanınır. (3) Konuşma süresi, Genel kurula katılan üyelerden onunun yazılı isteği üzerine yapılacak açık oylama ile görüşme açılmaksızın sınırlandırılabilir. (4) Genel kurulda, üyelerin Federasyon iş ve işlemlerine ilişkin sorularını, yönetim kurulu veya denetim kurulu sözcüleri yanıtlamakla yükümlüdür. (5) Gündem maddelerine ilişkin görüşme yeterliliği teklifi, üç üyenin bu konu ile ilgili görüşlerini belirtmesinden sonra verilebilir. Söz konusu teklif, daha önce bu konuyla ilgili söz almış kişilerin adlarının okunması ve söz haklarının saklı bulunduğunun açıklanması suretiyle, teklif lehine ya da aleyhine konuşacak birer kişiye söz verildikten sonra oylamaya açılır ve oylama sonucuna göre karar verilir. Karara bağlanan konular üzerinde yeniden görüşme açılamaz. (6) Genel kurulda, görüşme yeterliliği, bütçe ve Ana Statü değişiklikleriyle ilgili tekliflerin yazılı olarak yapılması zorunludur. (7) Divan başkanı, gündem maddeleri görüşülürken ya da oylama yapılırken düşüncesini açıklayamaz. Konuşma yapmak isterse sıraya girer ve sırası gelince yerini başkan yardımcısına bırakarak düşüncelerini açıklar. Divan başkanı, hakkında düşüncesini açıkladığı gündem maddesinin görüşülmesi tamamlanınca yerine geçebilir. Seçim işleri. MADDE 26- (1) Federasyon, başkanlık için başvuran adayların listesini divan başkanlığına iletir. Başkan adayları, yönetim, denetim ve disiplin kurulu asıl ve yedek üye listelerini divan kuruluna yazılı olarak teslim ederler. (2) Oylamada, başkan adayları ve önerdikleri kurul listeleri blok olarak oylanır. Kurullara münferit olarak aday olunmaz, oylanan listelerde çizme, eksiltme veya ekleme yapılmaz. (3) Divan başkanı, istekleri halinde başkan adaylarına genel kurula hitap etmeleri için ad çekme suretiyle tespit edeceği sırayla söz hakkı verir. Başkan adaylarının konuşma süresi aday sayısı dikkate alınarak divan kurulu tarafından belirlenerek oylamaya sunulur. (4) Başkan adayları, divan başkanına her sandık başında görevlendirilmek üzere aday olmayan gözlemci ismi bildirebilir. (5) Divan başkanı, başkan adayları tarafından kendisine teslim edilen oy listelerini başvuru sırasına göre oy verme kabinlerine koydurur. (6) Seçimler tek liste halinde gizli oy ve açık tasnif şeklinde yapılır. Genel kurul üyeleri, genel kurul listesindeki sıralara göre görevlilerden mühürlü zarfı imza karşılığı alır ve hazır bulundurulan yeterli sayıdaki sandıklarda oylarını kullanır. Adaylara ait oy pusulaları oy kullanılacak kabinde bulundurulur. Üye hangi aday ve listesine oy vermek istiyor ise kabindeki “evet” mührünü basar ve oy listelerinden tercih ettiğini zarfa koyarak sandığa atar. Genel kurul oy kullanım listesini imzalayarak oyunu kullanmış olur. Oy pusulasına isim veya herhangi bir işaret konulmaz. Zarfını kaybeden veya başka bir şekilde elinden çıkaran üyeye yeni zarf verilmez. (7) Genel kurula katılan tüm üyelerin oylarını kullanması veya oy kullanma süresinin sona ermesinden sonra sandıklar kapatılır. Sandıklar divan başkanının denetim ve gözetiminde aday ve gözlemcilerin huzurunda açılır. Sandıklardan çıkan zarf sayısının, oy kullanan üye sayısı ile eşit olup olmadığı tespit edilir ve fazla zarflar açılmadan iptal edilir. (8) Oyların tasnifinde listeler sayılır. Bir zarfın içinden aynı listeden birden fazla çıkması durumunda, bunlardan biri geçerli sayılır ve tek oy olarak hesaplanır. Bir zarfın içinden değişik iki liste çıkması durumunda, bunlar iptal edilir ve oy geçersiz sayılır. (9) Seçimde en yüksek oyu alan başkan adayı ve bu adayın listesi seçilmiş sayılır. Oyların eşit çıkması halinde aynı gün genel kurulda çoğunluk aranmaksızın ikinci bir oylama yapılır. Ancak bu toplantıya katılanların sayısı seçimle belirlenen kurulların üye sayısının iki katından aşağı olamaz. Bu oylamada da eşitlik bozulmaz ise başkan ve seçimle göreve gelen kurullar kura ile belirlenir. (10) Divan başkanı, seçim sonuçlarını oy çoğunluğuna ve oy sırasına göre genel kurul üyelerine açıklar. (11) Genel kurul toplantı tutanakları divan kurulu tarafından tutulur ve toplantı tutanaklarının her bir sayfası toplantı sonunda divan başkanı ile divan kurulu üyeleri tarafından birlikte imzalanır. Gündemdeki bütün maddelerin görüşülmesi ve karara bağlanmasından sonra divan başkanı toplantıyı bir konuşma ile kapatır. (12) Tutanaklar, genel kurul toplantısının kapanışını takiben en geç yirmi dört saat içerisinde Federasyona teslim edilir ve bunların bir kopyası da aynı süre içerisinde Bakanlık gözlemcisine verilir. Federasyona teslim edilen tutanaklar, teslimden itibaren en geç kırk sekiz saat içerisinde Federasyonun internet sitesinde yayınlanır. DÖRDÜNCÜ BÖLÜM. Mali Hükümler ile Denetim ve Disiplin İşlemleri. Federasyonun bütçesi. MADDE 27- (1) Federasyonun mali yılı 1 Ocak-31 Aralık arasıdır. Federasyonun bütçesi, yönetim kurulu tarafından her bir mali yıla göre ve iki yıl için düzenlenerek genel kurulun onayından sonra uygulamaya konulur. (2) Bütçede, Federasyonun her türlü gelirleri ve yapılacak faaliyetler için ayrılacak ödenekler, personel giderleri, kurulların masrafları, yönetim ve hizmet giderleri ile diğer giderler gösterilir. (3) Federasyon başkanı, bütçede belirtilen esaslar içinde tahsilât ve harcamalar yapmaya yetkilidir. Federasyon başkanı bu yetkisini sınırlarını belirlemek kaydıyla ve yönetim kurulu kararıyla başkan vekiline devredebilir. (4) Ödeme evrakında başkan veya başkan vekilinin imzasının yanı sıra genel sekreterin imzasının bulunması zorunludur. Federasyonun gelirleri. MADDE 28- (1) Federasyonun gelirleri şunlardır:. a) Bakanlık bütçesinden ayrılacak pay. b) Bakanlık bütçesinden altyapı ve eğitime ilişkin projelerin desteklenmesi için aktarılacak kaynak. c) Kişi ve kurumlardan alınacak katılım payı ve aidatlar. ç) Antrenör, hakem ve sporcuların tescil ve vize ücretleri ile transferlerden alınacak pay. d) Kulüplerin tescil ücretleri. e) İtiraz ve ceza gelirleri. f) Kulüplerin televizyon ve radyodan yapılacak müsabaka yayınlarından ve her türlü basın ve yayın organları ile yapacakları sözleşmelerden elde ettikleri gelirlerin yüzde onu ile milli ve temsili müsabakaların televizyon, radyo ve internet üzerinden yapılan yayınlarından elde edilecek gelirler. g) Eğitim, kurs, seminer ve spor federasyonunun görev alanı içerisinde yer alan spor dalları ile ilgili olarak kurulan iktisadi işletmelerden elde edilecek gelirler. ğ) Reklam ve yayın gelirleri. h) Sponsorluk gelirleri. ı) Kira ve işletme gelirleri. i) Yardım ve bağışlar. j) Federasyon başkan adaylarından alınan başvuru ücretleri. k) Diğer gelirler. (2) Federasyon tarafından yapılan faaliyet ve yarışlardan elde edilen reklam, sponsorluk, naklen yayın, milli yarışlara ait bilet gelirleri Federasyona aittir. (3) Federasyonun tüm gelirleri her türlü vergi, resim ve harçtan muaftır. (4) Federasyon malları Devlet malı hükmündedir, haczedilemez. Spor federasyonu mallarının haczedilmesine ilişkin talepler icra müdürlüğünce reddedilir. (5) Federasyonun görevleriyle ilgili faaliyetleri dolayısıyla iktisadi işletme oluşmuş sayılmaz. Federasyonun giderleri. MADDE 29- (1) Federasyon, yıllık bütçe esasına göre bütçesini hazırlar; Ana Statü ve ilgili diğer mevzuat ile kendisine verilen görevleri yerine getirmek için Ana Statü hükümleri çerçevesinde gerekli bütün harcamaları yapar. (2) Federasyon; ihtiyacı olan ve amacına uygun her türlü menkul ve gayrimenkul malları bütçe esasları dâhilinde almaya, satmaya, kiralamaya, kiraya vermeye, işletmeye, ortaklık kurmaya, gayrimenkulleri üzerinde ipotek ve her türlü hak ve mükellefiyetler tesis etmeye ve bağış kabulüne, nakitlerini yönetim kurulunun kararları doğrultusunda değerlendirmeye yetkilidir. (3) Bütçe ile ilgili harcamalar, yönetim kurulunca hazırlanan bütçe talimatında belirtilir. (4) Harcamalar aşağıda belirtilen ilke ve esaslara uygun olarak yapılır:. a) Bu Ana Statüde belirtilen Federasyonun ve yönetim kurulunun görevleri çerçevesinde zorunlu ya da yararlı olan iş ve işlemler için yapılmış olmak. b) İşin mahiyetine ve Federasyonun ihtiyaçlarına uygun olmak. c) Federasyonun gelirleri ile tedbirli ve basiretli yönetim ilkeleri, objektif ve iyi niyet kuralları kapsamında orantılı olmak. Bütçe ve harcama ilkeleri. MADDE 30- (1) Federasyon;. a) Mali yükümlülüklerini süresi içinde yerine getirmek için gerekli özeni göstermek,. b) Denk bütçe tesis etmek, giderlerini gelirleri oranında gerçekleştirecek bir idari ve mali yapı oluşturmak,. zorundadır. (2) Federasyon önceki yıl gelirlerinin yüzde onunu aşacak miktarda borçlanma yapamaz. (3) Federasyonca yapılacak ödeme ve tahsilatların 19/10/2005 tarihli ve 5411 sayılı Bankacılık Kanunu kapsamındaki bankalar ile finansal kuruluşlar veya Posta ve Telgraf Teşkilatı Anonim Şirketi aracılığı ile yapılması zorunludur. Bu konuda 4/1/1961 tarihli ve 213 sayılı Vergi Usul Kanununun mükerrer 257 nci maddesinin birinci fıkrasının (2) numaralı bendindeki yetkiye dayanılarak Hazine ve Maliye Bakanlığınca belirlenen usul ve esaslar dâhilindeki parasal sınırlar uygulanır. Bu şekilde yapılmayan ödeme ve tahsilatların varlığı veya başka bir şekilde yapıldığı ispatlanamaz. Federasyon adına veya hesabına yapılan tüm ödeme veya tahsilatların federasyonun defter ve kayıtlarında gösterilmesi gereklidir. (4) Federasyonun bütçesinde gelir ve gider denkliğinin sağlanması ve bunların kamu kurumlarına vergi, sigorta ve benzeri kamu hukukundan kaynaklanan vadesi geçmiş borcunun bulunmaması esastır. (5) Federasyon başkan ve yönetim kurulu üyeleri; mevzuattan kaynaklanan yükümlülüklerini kasıt veya ihmalle ihlal ettikleri takdirde oluşabilecek zararlardan müteselsilen sorumludur. Ancak zarara sebebiyet verenlerin bu maddeye aykırılık hâllerine ilişkin sorumluluklarında kasıt veya ihmal aranmaz. Bu durumda federasyon ve alacaklıları, federasyonun yükümlendirildiği tutar için sorumluları doğrudan takip edebilir. (6) Yönetim kurulu, Bakanlıktan izin almaksızın görev süresini aşacak şekilde spor federasyonunu borç altına sokacak işlem yapamaz. Muhasebe ve raporlama sistemi. MADDE 31- (1) Federasyonda tek düzen muhasebe sistemine ve bilanço esasına göre kayıt tutulur. Federasyon, raporlarını aynı usulde alır ve muhafaza eder; yasal defterlerini, 213 sayılı Kanun uyarınca tutulması gereken defterlere ilişkin yükümlülükler saklı kalmak üzere, 13/1/2011 tarihli ve 6102 sayılı Türk Ticaret Kanunu hükümlerine göre tasdik ettirir ve saklar. (2) Muhasebe işlemlerinin ispat gücü olan belgelere dayandırılması zorunludur. Kayıt, denetim, kontrol ve takip açısından 213 sayılı Kanunda belirlenmiş standart belge, rapor ve defterler kullanılır. (3) Muhasebe kayıtları 213 sayılı Kanun ile belirlenen sürelerde; sporcu, hakem, antrenör ve bunlara ilişkin kurs, sınav, madalya, millîlik belgeleri, kuşak, bröve ve benzeri tüm kayıtlar ise devamlı olarak saklanır. (4) Hesaplar takvim yılı esasına göre tutulur. Gelir ve giderler tahakkuk ettirildikleri yılın hesaplarında gösterilir. Ancak Federasyon, mali genel kurul tarihlerini de esas alarak ve ihtiyari bir şekilde muhasebe raporlamalarını yapabilir. Bu ihtiyari raporların hazırlanmış olması, takvim yılına göre kayıt ve raporlama yapılmasını engellemez. (5) Bakanlık tarafından yapılan yardımların izlenmesi ve spor politikalarına yön verilebilmesi için; Federasyona ait muhasebe kayıtları, Bakanlıkça oluşturulacak bir merkezde belli bir otomasyon sisteminde toplu bir biçimde izlenebilir. Bu durumda Bakanlıkça oluşturulacak standart hesap planına uygun olarak kayıtların düzenlenmesi ve Federasyon muhasebe servisinin bu merkezle işbirliği içinde çalışması zorunludur. (6) Federasyon, muhasebe servisini kurmak ve bu serviste çalışan personeli kendi alanında eğitmekle yükümlüdür. Denetim. MADDE 32- (1) Genel kurul ve denetim kurulunun denetim hakları saklı kalmak kaydıyla, Federasyonun her türlü iş ve işlemleri ile harcamalarının denetimi, incelemesi ve soruşturması Bakan tarafından görevlendirilecek denetim elemanlarınca yapılır. (2) Bakanlık tarafından yapılacak denetim sonucunda tespit edilecek her türlü zarar Bakanlık tarafından ilgililerden tahsil edilir. (3) Federasyon yönetim kurulunun, genel kurul tarafından ibrası yönetim kurulunun denetim sonucu ortaya çıkacak sorumluluğunu ortadan kaldırmaz. (4) Federasyon faaliyetlerinde görevli bulunanlar, görevleriyle ilgili olarak işlemiş oldukları suçlar bakımından kamu görevlisi sayılır. Disiplin işlemleri. MADDE 33- (1) Federasyona bağlı spor dalları ile ilgili olarak;. a) Federasyonun faaliyet programında yer alan yarış ve faaliyetlerde; kulüp, federasyona bağlı spor dallarında faaliyette bulunan kuruluş, sporcu, hakem, antrenör, öğretici, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin ceza işlerine Federasyonun disiplin kurulu,. b) Federasyonun faaliyet programında yer almayan il veya ilçe müdürlüklerince düzenlenen müsabaka ve faaliyetlerde; kulüp, ilgili spor dalında faaliyette bulunan kuruluş, sporcu, hakem, antrenör, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin ceza işlerine il spor disiplin kurulları,. c) Kurum veya kuruluşlarca Federasyondan, il veya ilçe müdürlüklerinden izin alınmak suretiyle düzenlenen yarış ve faaliyetlerde; ilgili spor dalında faaliyette bulunan kuruluş, kulüp, sporcu, hakem, antrenör, eğitmen, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin ceza işlerine, izin alınan merciin disiplin kurulu,. bakar. (2) Federasyon disiplin kurulunca verilen kararlara karşı Tahkim Kuruluna itiraz edilebilir. (3) İl spor disiplin kurulları tarafından verilen cezalara karşı, 13/7/2019 tarihli ve 30830 sayılı Resmî Gazete'de yayımlanan Spor Disiplin Yönetmeliği hükümleri uyarınca, Merkez Spor Disiplin Kuruluna itiraz edilebilir. (4) Tahkim Kurulu, Merkez Spor Disiplin Kurulu ile İl Spor Disiplin Kurulları, Federasyonun disiplin kurulu tarafından verilecek cezalar, Merkez Spor Disiplin Kurulunda oluşturulacak sportif ceza kütüğüne kaydedilir. BEŞİNCİ BÖLÜM. Çeşitli ve Son Hükümler. Ödül ve sponsorluk. MADDE 34- (1) Ödül ve sponsorluk işlemleri 3289 sayılı Kanunun ek 3 üncü maddesi ile 13/9/2010 tarihli ve 2010/956 sayılı Bakanlar Kurulu kararı ile yürürlüğe konulan Spor Hizmet ve Faaliyetlerinde Üstün Başarı Gösterenlerin Ödüllendirilmesi Hakkında Yönetmelik ve 16/6/2004 tarihli ve 25494 sayılı Resmî Gazete’de yayımlanan Gençlik ve Spor Genel Müdürlüğü Sponsorluk Yönetmeliği çerçevesinde yürütülür. (2) Federasyon, Spor Hizmet ve Faaliyetlerinde Üstün Başarı Gösterenlerin Ödüllendirilmesi Hakkında Yönetmelik kapsamında yer almayan sporcu, kulüp ve antrenör için çıkaracağı talimat hükümlerine göre ödül verebilir. Ancak bu durumda verilecek ödüller Bakanlık bütçesinden ayrılacak pay ile altyapı ve eğitime ilişkin projelerin desteklenmesi için aktarılacak kaynaktan ve Spor Toto Teşkilat Başkanlığından sağlanan reklam gelirlerinden karşılanamaz. Yayınların düzenlenmesi. MADDE 35- (1) Federasyon faaliyetleri kapsamında Türkiye Cumhuriyeti sınırları içindeki spor dalına ilişkin tüm yarışların televizyon, radyo, internet ve her türlü teknik cihaz veya benzeri araçlarla yayınlanmasına, iletilmesine, yayınların düzenlenmesine ve programlanmasına münhasıran yönetim kurulu yetkilidir. (2) Federasyon tarafından yayınlanmasına izin verilmeyen müsabakalar televizyon, radyo, internet ve benzeri araçlarla yayınlanamaz. Fikri, sınai ve ticari haklar. MADDE 36- (1) Federasyonun kullandığı veya kullanacağı marka, logo ve benzeri tüm fikri ve sınai hakların mülkiyeti ve kullanım hakkı münhasıran Federasyona aittir. Spor kulüpleri. MADDE 37- (1) Federasyona bağlı spor dallarında faaliyet gösteren spor kulüpleri ve diğer spor kulüplerinin spor dallarında, Federasyonun görev alanına giren konularda Federasyona bağlıdır. Spor kulüpleri il müdürlüğü tarafından kayıt ve tescil edilir. Kulüpler, tescil edildikten sonra, spor dalı tescili ve faaliyete katılım işlemleri Federasyon mevzuatına göre yapılır. Sorumluluklarını yerine getirmeyen kulüplerin kayıt ve tescil işlemleri iptal edilir. Bu kulüpler yarışmalara katılamaz ve Federasyon genel kurulunda temsil edilemezler. (2) Tescil ücreti her yıl yönetim kurulunca belirlenir. Kulüplerin birleşmesi, mal varlığı devri ve şirketleşme. MADDE 38- (1) Federasyona bağlı spor dallarında faaliyet gösteren spor kulüpleri;. a) Aynı ilde bulunan başka bir spor kulübü ile birleşebilir,. b) Faaliyet gösterdikleri spor dallarından bir veya birkaçını, aktif ve pasif varlıklarıyla bir bütün olarak başka bir spor kulübüne veya spor anonim şirketine mal varlığı şeklinde devredebilir,. c) Belirli bir spor dalına ilişkin aktif ve pasif varlıklarını bir bütün olarak, bir spor anonim şirketine sermaye olarak koyabilir veya devredebilir. (2) Spor kulüplerinin birleşmesi, mal varlığının devri ve şirketleşme işlemleri; Kanun ve ilgili mevzuat hükümleri çerçevesinde yürütülür. Spor anonim şirketleri. MADDE 39- (1) Federasyona bağlı spor dallarında faaliyet gösteren spor anonim şirketleri, Federasyonun görev alanına giren konularda Federasyona bağlıdır. Bir spor kulübünün bağlı ortaklığı veya iştiraki olarak ya da spor kulübünden bağımsız şekilde 6102 sayılı Kanuna göre kurulan ve Bakanlığa tescil edilen spor anonim şirketlerinin spor dalı tescili ve faaliyete katılım işlemleri Federasyon mevzuatına göre yapılır. Sorumluluklarını yerine getirmeyen spor anonim şirketlerinin kayıt ve spor dalı tescil işlemleri iptal edilir. Bu spor anonim şirketleri yarışmalara katılamaz ve Federasyon genel kurulunda temsil edilemezler. (2) Tescil ücreti her yıl yönetim kurulunca belirlenir. Alt düzenleyici işlemler. MADDE 40- (1) Bu Ana Statüye dayanılarak hazırlanan diğer alt düzenleyici işlemler Bakanlık internet sitesinde yayımlanır. (2) Bu Ana Statü ile Federasyonun diğer alt düzenleyici işlemleri Kanun, 3289 sayılı Kanun ve Bağımsız Spor Federasyonlarının Çalışma Usul ve Esasları Hakkında Yönetmelik hükümlerine aykırı olamaz. Yürürlük. MADDE 41- (1) Bu Ana Statü yayımı tarihinde yürürlüğe girer. Yürütme. MADDE 42- (1) Bu Ana Statü hükümlerini Türkiye Geleneksel Güreşler Federasyonu Başkanı yürütür. "
"TÜRKİYE GELENEKSEL ATLI SPOR DALLARI FEDERASYONU ANA STATÜSÜ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Ana Statünün amacı; Türkiye Geleneksel Atlı Spor Dalları Federasyonunun teşkilatı, genel kurul ile yönetim, denetim ve disiplin kurullarının oluşumu, görev, yetki ve sorumlulukları ile çalışma usul ve esaslarını düzenlemektir. Kapsam. MADDE 2- (1) Bu Ana Statü; Türkiye Geleneksel Atlı Spor Dalları Federasyonunun genel kurulu, yönetim kurulu, denetim kurulu ve disiplin kurulu ile diğer kurullarını, spor dalında faaliyet gösteren spor kulüplerini ve ilgili diğer kuruluşları, sporcu, antrenör, teknik direktör, hakem, menajer, gözlemci, yönetici, temsilci ve benzer spor elemanları ile bunların katıldığı yurt içi ve yurt dışı tüm faaliyetleri kapsar. Dayanak. MADDE 3- (1) Bu Ana Statü, 22/4/2022 tarihli ve 7405 sayılı Spor Kulüpleri ve Spor Federasyonları Kanunu, 21/5/1986 tarihli ve 3289 sayılı Gençlik ve Spor Hizmetleri Kanunu ile 19/7/2012 tarihli ve 28358 sayılı Resmî Gazete’de yayımlanan Bağımsız Spor Federasyonlarının Çalışma Usul ve Esasları Hakkında Yönetmelik hükümlerine dayanılarak hazırlanmıştır. Tanımlar. MADDE 4- (1) Bu Ana Statüde yer alan;. a) Bakan: Gençlik ve Spor Bakanını,. b) Bakanlık: Gençlik ve Spor Bakanlığını,. c) Federasyon: Türkiye Geleneksel Atlı Spor Dalları Federasyonunu,. ç) Federasyon başkanı: Türkiye Geleneksel Atlı Spor Dalları Federasyonu Başkanını,. d) Genel Müdür: Spor Hizmetleri Genel Müdürünü,. e) Genel Müdürlük: Spor Hizmetleri Genel Müdürlüğünü,. f) İl müdürlüğü: Gençlik ve spor il müdürlüğünü,. g) İlçe müdürlüğü: Gençlik ve spor ilçe müdürlüğünü,. ğ) Kanun: 22/4/2022 tarihli ve 7405 sayılı Spor Kulüpleri ve Spor Federasyonları Kanununu,. h) Spor dalı: Atlı Cirit, Atlı Kızak, Atlı Okçuluk, Kökbörü ve Rahvan Binicilik spor dallarını,. ı) Tahkim Kurulu: 3289 sayılı Kanunun ek 9 uncu maddesine göre oluşturulan Gençlik ve Spor Bakanlığı Tahkim Kurulunu,. i) Talimat: Bu Ana Statüye uygun olarak yönetim kurulu tarafından hazırlanan ve Bakanlığın internet sitesinde yayımlanarak yürürlüğe giren düzenlemeyi,. j) Yönetmelik: 19/7/2012 tarihli ve 28358 sayılı Resmî Gazete’de yayımlanan Bağımsız Spor Federasyonlarının Çalışma Usul ve Esasları Hakkında Yönetmeliği,. ifade eder. İKİNCİ BÖLÜM. Federasyonun Teşkilatı, Görev ve Yetkileri. Teşkilat. MADDE 5- (1) Federasyon, özel hukuk hükümlerine tabi, bağımsız statüye ve tüzel kişiliğe sahiptir. Federasyonun merkezi Ankara’dadır. Federasyon, merkez teşkilatı ve il temsilciliklerinden oluşur. (2) Federasyonun merkez teşkilatı aşağıdaki organlardan oluşur:. a) Genel kurul. b) Yönetim kurulu. c) Denetim kurulu. ç) Disiplin kurulu. d) Genel sekreterlik. (3) Federasyonun yurt içi bağlantısını sağlamak üzere, illerde Federasyon temsilcilikleri kurulabilir. (4) İkinci fıkrada belirtilenlerin dışındaki kurulların görev, yetki ve sorumlulukları ile çalışma usul ve esasları yönetim kurulu tarafından hazırlanacak talimatlarla belirlenir. Federasyonun görev ve yetkileri. MADDE 6- (1) Federasyonun görev ve yetkileri şunlardır:. a) Spor dalının ülke düzeyinde yayılıp gelişmesini sağlamak, bu konularda her türlü düzenlemeyi yapmak, projeler üretmek, kararlar almak ve uygulamak. b) Spor dalına özgü konulan ve uygulanan uluslararası kuralların ve mevzuatın uygulanmasını sağlamak ve Türkiye’yi spor dalı ile ilgili konularda yurt dışında temsil etmek. c) Yurt dışındaki ve yurt içindeki spor dalı ile ilgili gelişmeleri izlemek. ç) Yurt içi ve yurt dışında uluslararası spor dalı ile ilgili faaliyetleri ve yurt içi diğer faaliyetleri programlayıp bunların uygulamalarını kontrol etmek. d) Genel Müdürlük ile uluslararası federasyonların belirlediği eğitim kriterlerine uygun olarak işbirliği içerisinde antrenör, hakem ve benzeri diğer spor elemanlarının yetiştirilmesi ve eğitilmesini sağlamak. e) Ülke içinde müsabakalar düzenlemek, ülke içinde düzenlenen tüm müsabakaların devamlılığını sağlamak, hakem, temsilci ve gözlemci görevlendirmek. f) Yabancı ülkelerdeki spor dalı ile ilgili gelişmeleri ve yenilikleri izleyerek bu bilgilerden ülke içinde daha çok kişinin yararlanmasını sağlamak. g) Spor dalına ait malzemelerin standartlarını uluslararası kurallara göre tespit ederek bunların yurt içinde veya yurt dışında yaptırılmasını veya temin edilmesini sağlamak. ğ) Kulüpler, il müdürlükleri ve il temsilcileri arasında doğabilecek teknik uyuşmazlıkları çözümlemek. h) Uluslararası kurs, seminer, panel, sempozyum ve spor organizasyonları düzenlemek. ı) Talep eden kişi ve kuruluşlara, düzenleyecekleri özel yarışma, özel seminer ve kurslara ilişkin, gerekli koşulları yerine getirmesini takiben izinlerini vermek. i) Federasyonun amacına yönelik çalışmaları gerçekleştirmek ve spor dalına kaynak sağlamak amacı ile iktisadi işletme kurmak. j) Uluslararası müsabakalara iştirak edecek olan milli takım sporcuları ile menajer, antrenör, yardımcı antrenör, masör, doktor ve istatistikçi gibi teknik elemanları seçmek, seçilen takımların müsabakalara hazırlanmalarını ve katılmalarını sağlamak. k) Spor dalı ile ilgili müsabakaların düzenlenmesi için talimatlar hazırlamak, yayınlamak ve uygulamak. l) Başarılı sporcuların takibini yapmak, bu sporcuların yetişmesi için gerekli tedbirleri almak ve ödüllendirmek. m) Her kademedeki sporcular için eğitim ve hazırlık kampları açmak. n) Spor dalı ile ilgili arşiv ve istatistiki çalışmalar yapmak, eğitici film, slayt ve broşür hazırlayarak, bu konuda basın ve televizyon kuruluşlarıyla işbirliği yapmak. o) İl temsilcilerinin kendi aralarında ve Federasyonla koordineli bir şekilde çalışmalarını sağlamak. ö) Sporcu sağlığı ile ilgili konularda gerekli önlemleri almak. p) Tahkim Kurulu kararlarını uygulamak. r) Yurt içinde açılmış ve açılacak olan spor kulüplerinin spor dalına ve Federasyona katılım işlemlerini ve gerekli kuralları düzenlemek, talimat hazırlamak, denetlemelerini yapmak, sporcu, antrenör ve hakemlerin tescil, lisans ve vize işlemlerini mevzuata uygun yapmak. s) Kamu kurum ve kuruluşları ve yerel yönetimlerle işbirliği yapmak. ş) Federasyonun yıllık ve dört yıllık master ve stratejik planı ile performans programını içeren taahhütnameyi Bakana sunmak. t) Altyapı ve yetenek tespit projeleri hazırlayarak bunların altyapısını oluşturup uygulanmasını sağlamak. u) İlgili mevzuat ile verilen diğer görevleri yapmak. Genel kurul. MADDE 7- (1) Genel kurul Federasyonun en üst organıdır. Genel kurulun üye sayısı 100’den az ve 200’den fazla olamaz. (2) Genel kurul aşağıdaki üyelerden oluşur:. a) Görevine adli veya idari soruşturma sonucu son verilmemek kaydıyla, asaleten Federasyon başkanlığı yapanlar. b) Genel kurul üye sayısının yüzde onu oranında Bakanlık temsilcileri. c) Türkiye Spor Yazarları Derneği Başkanlığınca belirlenecek en fazla iki kurul üyesi. ç) Türkiye Amatör Spor Kulüpleri Konfederasyonu Başkanlığınca belirlenecek en fazla iki kurul üyesi. d) Seçimin yapıldığı tarihte Federasyonun bağlı olduğu Dünya ve Avrupa Federasyonlarının yönetim kurullarında Türkiye adına görev yapanlar arasından öncelik sırasına göre en fazla beş üye. e) En fazla milli olmuş beş sporcu. f) En üst seviyede hakemlik yapanlar arasından noter huzurunda yapılacak olan kura ile belirlenecek en fazla beş üye. g) Büyükler kategorisinde milli takım teknik direktörlüğü veya antrenörlüğü yapanlar arasından kura ile belirlenecek en fazla beş üye. ğ) Kulüp temsilcileri;. 1) Genel kurul tarihinden önce tamamlanmış son iki sezonunu üst üste Federasyon faaliyetlerine katılarak tamamlayan kulüplere birer üye,. 2) Takım halinde yapılan ve sonucunda alınan puanların takım puanı olarak kabul edildiği veya ferdi olarak yapılsa bile ferdi derecelendirme yapılmayıp takım derecelendirilmesi yapılan müsabakaların yapıldığı spor dallarında Türkiye Şampiyonasında ilk üç dereceye giren spor kulüplerine ilave birer üye. (3) Genel kurulda kulüplerin üye sayısı, toplam üye sayısının yüzde altmışından az olamaz. Kulüp temsilcileri kulüp yönetim kurulunca, kulüp üyeleri arasından belirlenir. (4) Bakanlık temsilcileri;. a) Genel Müdür ve Genel müdür yardımcıları,. b) Kurul ve daire başkanları ile il müdürleri,. arasından Federasyonun üye sayısı dikkate alınarak Bakanlıkça belirlenir. (5) Genel kurul üyesi olacak millî sporcuların belirlenmesinde sırasıyla;. a) Uluslararası yarışmalarda büyükler Atlı Cirit, Atlı Kızak, Atlı Okçuluk, Kökbörü ve Rahvan Binicilik müsabakalarında dereceye girmiş milli sporcular,. b) Belirtilen şartları taşıyan sporcular yoksa millî olma sayıları,. esas alınarak tamamlanır. (6) Üye sayılarının hesaplanmasında her grup kendi içerisinde değerlendirilir. Üye gruplarına ilişkin sayıların tespitinde yarımlar tam sayıya tamamlanır. (7) Federasyonda çalışanlar genel kurul üyesi olamazlar. (8) Bu maddede belirtilen esaslara göre belirlenecek üye sayısının, birinci fıkrada öngörülen sayıyı aşması halinde her grup kendi içerisinde değerlendirilerek, fazla üye sayısı, grup bazında noter huzurunda çekilecek kura ile birinci fıkrada öngörülen sayıya indirilir. (9) Bu madde kapsamında birden fazla oy kullanma hakkına sahip üyeler ancak bir kez oy kullanabilir. Genel kurulda vekâleten oy kullanılamaz. Genel kurulun görevleri. MADDE 8- (1) Genel kurulun görevleri şunlardır:. a) Ana Statüyü değiştirmek. b) Başkan ile yönetim, denetim ve disiplin kurullarının üyelerini seçmek. c) Yönetim kurulu tarafından hazırlanan faaliyet programını ve bütçeyi onaylamak ve gerektiğinde bütçe harcama kalemleri arasında değişiklik yapma konusunda yönetim kuruluna yetki vermek. ç) Yönetim kuruluna taşınmaz mal alımı-satımı ile uluslararası federasyonlara karşı mali taahhütlerde bulunmak için yetki vermek. d) Yönetim kurulu faaliyet ve mali raporlarının ibra edilip edilmemesini oylamak. e) Denetim kurulu raporlarının ibra edilip edilmemesini oylamak. f) Spor dalının gelişmesi ve gelir getirici faaliyet ve organizasyonlar yapılması amacıyla ve çalışma usul ve esasları bu Ana Statüyle belirlenmek kaydıyla iktisadi işletme kurulması için yönetim kuruluna yetki vermek. g) Bakanlığın onayına sunulmak üzere; Federasyona farklı bir spor dalı bağlanması, bağlı spor dallarının ayrılmasını teklif etmek ve profesyonel şube kurulması konusunda karar almak ve Bakanlığa müracaat için yönetim kuruluna yetki vermek. ğ) Faaliyet raporu ve yönetim kurulunun ibra edilip edilmemesi kapsamında değerlendirilmek üzere; Sportif Değerlendirme ve Geliştirme Kurulunca yönetim kurulunun federasyonun yönetimi ve temsili hususunda yeterli bulunmadığına ilişkin olarak düzenlenen raporu görüşmek. h) İlgili mevzuat ile verilen diğer görevleri yapmak. Federasyon başkanı. MADDE 9- (1) Federasyon başkanı adaylarında aşağıdaki şartlar aranır:. a) Türkiye Cumhuriyeti vatandaşı olmak. b) En az lise mezunu olmak. c) Tahkim Kurulu, Bakanlık spor disiplin kurulları, ulusal veya uluslararası spor federasyonlarının disiplin kurullarından son beş yıl içinde bir defada altı ay veya toplamda bir yıl hak mahrumiyeti cezası almamış olmak. ç) Kasten işlenen bir suçtan dolayı bir yıl veya daha fazla süreyle hapis cezasına ya da affa uğramış olsa bile; Devletin güvenliğine karşı suçlar, Anayasal düzene ve bu düzenin işleyişine karşı suçlar, zimmet, irtikâp, rüşvet, hırsızlık, dolandırıcılık, sahtecilik, güveni kötüye kullanma, hileli iflas, ihaleye fesat karıştırma, edimin ifasına fesat karıştırma, suçtan kaynaklanan malvarlığı değerlerini aklama, terörün finansmanı, kaçakçılık, nefret ve ayırımcılık, cinsel dokunulmazlığa karşı suçlar, fuhuş, uyuşturucu veya uyarıcı madde imal ve ticareti, uyuşturucu veya uyarıcı madde kullanılmasını kolaylaştırma, kullanmak için uyuşturucu veya uyarıcı madde satın almak, kabul etmek veya bulundurmak ya da uyuşturucu veya uyarıcı madde kullanmak, şike veya teşvik primi, kanuna aykırı olarak spor müsabakalarına dayalı bahis ve şans oyunlarını oynatma, oynatılmasına yer ve imkân sağlama, reklamını yapma, para nakline aracılık etme veya Kanunun 20 nci maddesine muhalefet etme suçlarından mahkûm olmamak. d) Genel kurul üyelerinin en az yüzde onunun yazılı desteğine sahip olmak. e) Bakanlık tarafından belirlenecek miktarı geçmemek üzere spor federasyonu tarafından tespit edilen adaylık ücretini yatırmak. (2) Başkan adayları, genel kurul tarihinden en az on gün önce adaylık başvurularını Federasyona yaparlar. Federasyon başkan adaylarının, adaylık şartlarını taşıyıp taşımadıkları Bakanlık tarafından değerlendirilir. (3) Başkan adaylarından başvuru sırasında aşağıdaki belgeler istenir:. a) T.C. kimlik numarası beyanı. b) Öğrenim belgesinin kurumca tasdikli örneği. c) Tahkim Kurulu, Bakanlık spor disiplin kurulları, ulusal veya uluslararası spor federasyonlarının disiplin kurullarından son beş yıl içinde bir defada altı ay veya toplamda bir yıl hak mahrumiyeti cezası almadığına dair beyanı. ç) Adli sicil kaydı yazılı beyanı. d) Adaylık başvuru ücret makbuzu. e) Genel kurul üyelerinin en az yüzde onunun yazılı teklifi. (4) Başkanın görev süresi dört yıldır. Başkanın seçimi; yönetim, denetim ve disiplin kurullarının seçimi ile birlikte yapılır. Bir kimse üst üste veya aralıklı olarak aynı spor federasyonunda en fazla üç dönem federasyon başkanlığı yapabilir. (5) Başkanın ölümü, istifası veya başkan olma şartlarından herhangi birisini kaybetmesi halinde, üç ay içinde seçim yapılması şartıyla, bu görevi yönetim kurulu üyeleri tarafından seçilecek bir yönetim kurulu üyesi yürütür. (6) Başkan vekili veya asbaşkan olarak görevlendirilecek kişilerin, başkanda aranan şartları haiz olmaları gerekir. (7) Federasyon başkanı, yönetim, disiplin ve denetim kurulu üyeleri; milletvekilliği ve yerel yönetimlerin genel ve ara seçimlerinin başlangıcından bir ay önce, seçimin yenilenmesine karar verilmesi halinde yenileme kararının ilanından başlayarak yedi gün içinde, başka bir federasyon başkanlığına aday olmaları halinde, federasyonun genel kurul tarihinden bir ay önce görevlerinden ayrılma isteğinde bulunmadıkça adaylıklarını koyamazlar ve aday gösterilemezler. Her ne şekilde olursa olsun istifa eden başkan, yönetim, denetim ve disiplin kurulu üyeleri istifalarını geri alarak görevlerine dönemezler. Federasyon başkanının görevleri. MADDE 10- (1) Federasyon başkanının görevleri şunlardır:. a) Federasyonu temsil etmek. b) Federasyonun faaliyetlerini ilgili mevzuat hükümleri ile genel kurul ve yönetim kurulu kararlarına göre yürütmek. c) Yönetim kuruluna başkanlık etmek ve yönetim kurulu kararlarını uygulamak. ç) Yan kurulların kurulmasını ve adaylarını yönetim kuruluna teklif etmek, gerekli gördüğünde bu kurullara başkanlık etmek. d) Federasyonun genel amaçlarını gerçekleştirmek için harcamalar yapmak, gerektiğinde bu yetkisini başkan vekiline veya vekillerine devretmek. e) Başkan vekilini veya asbaşkanları belirlemek. f) Federasyonda çalıştırılacak personel seçimini yapmak ve uygun görülenleri yönetim kuruluna teklif etmek. g) İlgili mevzuat ile verilen diğer görevleri yapmak. Yönetim kurulu. MADDE 11- (1) Yönetim kurulu; Federasyon başkanı dâhil on bir asıl ve on bir yedek üyeden oluşur. Kurulun en az iki asıl üyesinin, ilgili spor dalında olimpiyat, paralimpik ve deaflimpik oyunları ile büyükler dünya veya Avrupa şampiyonaları ya da kupalarında millî olan ve en az bir yıl önce faal sporculuğu bırakmış sporcu olması zorunludur. Bu kapsamda yönetim kurulu üyesi olabilecek millî sporcu bulunmaması hâlinde, bunların yerine en az bir yıldır faal olmayan lisanslı sporcular yönetim kurulu üyesi seçilebilir. (2) Yönetim kurulu asıl ve yedek üyelerinde, 9 uncu maddenin birinci fıkrasının (a), (b), (c) ve (ç) bentlerinde belirtilen şartlar aranır ve seçilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (3) Federasyon başkanı tarafından yönetim kurulu üyeleri arasından başkan vekilleri ve asbaşkanlar atanır. (4) Yönetim kurulunun görev süresi dört yıldır. Asıl üyelerin ölümü veya istifası gibi nedenlerin varlığı halinde yedek üyelerden sırası gelenler yönetim kuruluna alınır. (5) Ölüm veya istifa gibi nedenlerle, yönetim kurulu asıl ve yedek üye sayısının federasyon başkanı dahil altının altına inmesi halinde genel kurul olağanüstü toplantıya çağrılır. Yönetim kurulunun görevleri. MADDE 12- (1) Yönetim kurulunun görevleri şunlardır:. a) Spor dalları ile ilgili kulüpleri kayıt ve tescil etmek, bunları gruplara ayırmak, yarışmalar düzenlemek, uygulanacak terfi ve tenzil statüsünü belirlemek. b) Müsabaka sonuçlarını tescil etmek, olaylı yarışmalar hakkında karar vermek. c) Spor dalları ile ilgili idareci, menajer, teknik direktör, antrenör, masör, teknik eleman, hakem ve benzeri elemanları eğitmek, bu elemanların gelişmesi için her türlü tedbiri almak, bunların kulüp değiştirmeleri ve çalışmaları ile ilgili usul ve esasları tespit etmek. ç) Antrenör ve öğreticilerinin lisanslarının yıllık vize ücretini tespit etmek. d) Lisanslardan alınacak katılım, aidat, ceza, yerli ve yabancı sporcu tescil, vize, aktarma, sözleşme, bonservis ücretlerini ve oranlarını tespit etmek. e) Kulüplerin Federasyona bağlı spor dallarını kurmak için yapacakları başvuruları karara bağlamak, kulüplerin spor dalı tescillerini yapmak, kulüplerin faaliyet ve taahhütlerini denetlemek. f) Kulüpleri, sporcuları, antrenör, menajer ve teknik elemanları ödüllendirmek. g) Müsabakalarda emniyet ve sağlık ile ilgili tedbirleri almak ve aldırmak. ğ) Genel kuruldan alınan yetki doğrultusunda Federasyon faaliyetleri ile ilgili olarak taşınmaz mal alımı ve satımı yapmak, tesisleri işletmek, işlettirmek, faaliyetlerin yapılabilmesi için her türlü araç, gereç, malzeme ve benzeri ihtiyaçlarını sağlamak. h) Federasyonun il temsilciliklerini kurmak. ı) Görev alanına giren konularda düzenleme yapmak, uygulamak ve Federasyona bağlı spor dalları ile ilgili her türlü faaliyetleri yürütmek. i) Federasyona bağlı spor dalları ile ilgili televizyon, radyo, internet, basılı eser yayınları, kulüplerin yarışma malzemelerinde ve spor malzemelerinde kullanacakları reklamlar ile her türlü reklam konusunda ticari ve mali hakları düzenlemek ve denetlemek. j) Başkan tarafından teklif edilen yan kurulları onaylamak. k) Sporda şiddetin önlenmesi için gerekli tedbirleri almak ve aldırmak. l) Kulüpler, sporcular, teknik yöneticiler, antrenörler, hakemler ve müsabaka görevlileri ile spor dallarında görevli diğer ilgililerin başvurularını, gerekli olan durumlarda bağlı oldukları kuruluşların görüşlerini alarak karara bağlamak. m) Genel kurul toplantılarını hazırlamak. n) Bütçeyi hazırlamak. o) Genel kurulun verdiği yetkileri kullanmak. ö) Federasyonun görevlerini yürütmek ve faaliyetlerini düzenlemek amacıyla; merkez teşkilatı ve il temsilcilikleri bünyesinde yer alacak birimlerinde görevlendirilecek kamu görevlileri dışında kalan idari ve teknik personelinin sayısını, sözleşme ücretlerini ve sosyal haklarını, gerekli görülen kurul üyelerinin yolluk ve yevmiyelerini tespit etmek. p) Görevlerini yerine getirebilmek için talimatlar hazırlamak ve uygulamak. r) Disiplin ihlali gerçekleştiren kulüp, spor dalı ile ilgili faaliyetlerde bulunan kuruluş, sporcu, hakem, antrenör, teknik direktör, yönetici ve görevli diğer kişilerle ilgili olay ve fiilleri incelemek, gerekli belge ve kanıtlarla beraber bu kişileri disiplin kuruluna sevk etmek. s) Genel kuruldan aldığı yetki doğrultusunda spor dalının gelişmesi ve gelir getirici faaliyet ve organizasyonlar yapılması amacıyla iktisadi işletme kurarak faaliyetlerinin yürütülmesini sağlamak. ş) Genel kuruldan aldığı yetki doğrultusunda profesyonel şube kurulması için Bakanlığa müracaat etmek. t) İlgili mevzuat ve genel kurul kararlarıyla verilen görevleri yerine getirmek ve bu konularla ilgili düzenlemeler yapmak. (2) Yönetim kurulu, Federasyon başkanı başkanlığında üyeleri arasından seçeceği beş kişilik bir İcra Kurulu oluşturabilir. Ayrıca bu İcra Kurulunda profesyonel olarak görev yapacak İcra Kurulu koordinatörü atayabilir ve sınırlarını tespit edeceği çerçevede yetkilerini bu Kurula devredebilir. Bu Kurul gerekli zamanlarda toplanır, kararlar alır ve uygulayabilir. Yaptığı işlemler hakkında ilk toplantıda yönetim kuruluna bilgi verir. (3) Federasyonun çalışma usul ve esasları yönetim kurulu tarafından hazırlanan talimatla belirlenir. Yönetim kurulu toplantıları. MADDE 13- (1) Yönetim kurulu, başkan tarafından belirlenen gündemi görüşmek üzere, en az iki ayda bir kez, üye tamsayısının salt çoğunluğuyla toplanır. Üyelerin önereceği konular gündeme eklenir. Asıl üyelerin ölümü veya istifası halinde yedek üyelerden sırası gelenler yönetim kuruluna alınır. (2) Yönetim kurulu kararları, toplantıya katılanların salt çoğunluğu ile alınır. Oyların eşitliği halinde başkanın kullandığı oy yönünde çoğunluk sağlanmış sayılır. (3) Mazeretsiz olarak, üst üste iki toplantıya veya bir yıl içinde aralıklı olarak dört toplantıya katılmayan üyenin üyeliği sona erer ve bunun yerine sırası gelen yedek üye çağrılır. (4) Mazeretler, sebepleri ile birlikte yazılı olarak toplantı saatinden önce başkana bildirilir. Mazeretin geçerliliğine yönetim kurulu karar verir. (5) Genel sekreter, yönetim kurulu toplantılarına iştirak eder ve Federasyonun idari işlemleri hakkında yönetim kuruluna bilgi verir. Raportör olarak kararları yazar ve imzalar ancak oy kullanma hakkı yoktur. (6) Kararlar, karar defterine yazılır ve imzalanır. Alınan kararlar başkan tarafından uygulanır. Denetim kurulu. MADDE 14- (1) Denetim kurulu, Bakanlık tarafından görevlendirilecek üç üyenin yanında, genel kurulca dört yıl için seçilen ve mali konularda ihtisas sahibi olan iki asıl ve iki yedek üyeden oluşur. (2) Denetim kurulunun seçimle gelen asıl ve yedek üyelerinde, 9 uncu maddenin birinci fıkrasının (a), (b), (c) ve (ç) bentlerinde belirtilen şartlar aranır ve seçilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (3) Asıl üyeler kendi aralarından bir başkan, bir başkan vekili ve bir raportör seçerler. Kurul, başkan tarafından gerektiği zamanlarda toplantıya çağrılarak çalışmalarını yürütür. Kurul kararları oy çokluğu ile alınır. Karara katılmayan üye gerekçelerini genel kurula yazılı bir rapor ile sunmak zorundadır. (4) Kurul görevinde bağımsızdır. Üyeler istifa etmedikçe veya çekilmiş sayılmadıkça görevlerinden alınamaz, yerlerine yenisi görevlendirilemez. Asıl üyelerin ölüm veya istifası halinde boşalan üyeliğe kalan süreyi tamamlamak üzere sırası gelen yedek üye başkan tarafından çağrılarak kurul tamamlanır. (5) Mazeretsiz olarak üst üste iki toplantıya veya iki yıl içinde aralıklı olarak dört toplantıya katılmayan üyenin üyeliği düşer. Üye, mazeretlerini sebepleri ile birlikte yazılı olarak toplantı saatinden en geç bir saat önce başkana bildirir. Mazeretin kabulüne o toplantıdaki kurul üyelerince karar verilir. Denetim kurulunun görevleri. MADDE 15- (1) Denetim kurulu, Federasyonun mali işlemlerinin mevzuata, belge ve kararlara uygun olup olmadığını genel kurul adına denetler. Her mali genel kurul için yıllık esasa göre hazırlayacağı denetleme raporunu, genel kurulun onayına sunar. Denetimlerin spor federasyonunun merkezinde yapılması zorunludur. Her mali yılda en az dört defa denetim yapılarak tespit edilen hususlarda gerekli işlemlerin tesis edilmesi için yönetim kuruluna bildirim yapılır. Yönetim kurulu tespit edilen hususların gereğini yerine getirmekle yükümlüdür. Kurul, gerek görmesi durumunda uzman bilirkişilerden yararlanabilir. Bilirkişilere verilecek ücret denetim kurulunca teklif, yönetim kurulunca tespit edilir ve Federasyonca karşılanır. (2) Kurul, denetimleri yerine getirirken, Federasyon görevlileri kendilerinden istenen bilgi ve belgeleri vermek zorundadır. Denetleme raporu, genel kurul toplantısından on beş gün önce Federasyonun ve Bakanlığın internet sitesinde ilan ettirilmek suretiyle, genel kurul üyelerine duyurulur. (3) Denetim kurulu tarafından yapılacak denetimin usul ve esasları; Kanun ve ilgili mevzuat hükümleri çerçevesinde yürütülür. Disiplin kurulu. MADDE 16- (1) Disiplin kurulu, genel kurulca dört yıl için seçilen bir başkan ve dört asıl üye olmak üzere beş üyeden oluşur. Asıl üyeler kadar yedek üye seçilir. Asıl ve yedek ikişer üyenin hukukçu olması zorunludur. Asıl üyeler kendi aralarından bir başkan vekili ve bir raportör seçerler. (2) Disiplin kurulu asıl ve yedek üyelerinde, 9 uncu maddenin birinci fıkrasının (a), (b), (c) ve (ç) bentlerinde belirtilen şartlar aranır ve seçilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (3) Kurul, görevlerinde ve kararlarında bağımsızdır. Üyeler istifa etmedikçe veya çekilmiş sayılmadıkça görevlerinden alınamaz ve yerlerine yenisi görevlendirilemez. Asıl üyelerin ölüm veya istifası halinde kalan süreyi tamamlamak üzere boşalan üyeliğe sırası gelen yedek üye başkan tarafından çağrılarak kurul tamamlanır. (4) Disiplin kurulu, Federasyonun faaliyet programında yer alan veya kurum ve kuruluşlarca Federasyondan izin alınmak suretiyle düzenlenen yarış ve faaliyetlerde; kulüp, Federasyona bağlı spor dalları ile ilgili faaliyette bulunan kuruluş, sporcu, hakem, antrenör, öğretici, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin disiplin işlerine bakar. Disiplin ihlali oluşturacak fiiller Bakanlık tarafından çıkarılacak yönetmelikle belirlenir. (5) Disiplin kurulu; ihtar, kınama, para cezası, ödüllerin iadesi, ihraç, müsabakadan men, hak mahrumiyeti, lisans ve diğer uygunluk belgelerinin askıya alınması veya iptali, spor dalı tescilinin iptali, seyircisiz oynama, saha kapatma, hükmen mağlubiyet, puan indirme, ligden düşürme ve Bakanlık tarafından çıkarılacak yönetmelik veya Federasyon tarafından çıkarılacak talimatla belirlenecek diğer cezaları verebilir. (6) Disiplin kurulu, kendi görev alanını ilgilendiren işleri görüşüp karara bağlamak üzere, Federasyon başkanının talebi üzerine, disiplin kurulu başkanının çağrısıyla toplanır. Toplantı gündemi disiplin kurulu başkanı tarafından belirlenir. Başkanın bulunmaması halinde, kurula başkan vekili başkanlık eder. (7) Kurul, en az üç üyenin katılımı ile toplanır. Kurul kararlarını oy çoğunluğu ile alır. Oyların eşit çıkması halinde başkanın kullandığı oy yönünde çoğunluk sağlanmış sayılır. (8) Mazeretsiz olarak üst üste iki toplantıya veya bir yıl içinde aralıklı olarak dört toplantıya katılmayan üyenin üyeliği düşer. Üye, mazeretlerini sebepleri ile birlikte yazılı olarak toplantı saatinden en geç bir saat önce kurul başkanına bildirir. Mazeretin kabulüne o toplantıdaki kurul üyelerince karar verilir. (9) Disiplin yargılamasının temel usul ve esasları; Kanun ve ilgili mevzuat hükümleri çerçevesinde yürütülür. Yan kurullar ve görevleri. MADDE 17- (1) Federasyon yan kurullarının oluşumu, görev ve yetkileri ile çalışma usul ve esasları yönetim kurulu tarafından hazırlanan talimatlarla belirlenir. Genel sekreterlik. MADDE 18- (1) Genel sekreter, kamu veya özel sektörde en az beş yıllık mesleki tecrübeye sahip ve en az dört yıllık yükseköğrenim mezunu kişiler arasından yönetim kurulu kararıyla istihdam edilir. (2) Genel sekreter, federasyonun her türlü idari iş ve işlemlerini yönetim kurulunun talimatları doğrultusunda yapmakla yetkili ve sorumludur. Federasyonun yönetim kurulu toplantılarına iştirak eder ve federasyonların idari işlemleri hakkında yönetim kuruluna bilgi verir. Raportör olarak kararları yazar ve imzalar ancak oy kullanma hakkı yoktur. (3) Genel sekreter;. a) Federasyon başkanı adına ulusal veya uluslararası federasyonlar, kamu kurum ve kuruluşları ile yazışmaları yapar, il müdürlükleri ile koordinasyonu sağlar. b) Federasyonun harcama talimatlarına göre gerekli işlemleri yapar, evrakı düzenler ve ödeme aşamasına getirir. Ödeme evrakında başkan veya başkan vekilinin imzasının yanı sıra genel sekreterin imzasının da bulunması zorunludur. c) Federasyonun taşınır ve taşınmaz mal kayıtlarının tutulmasını sağlar. (4) Genel sekreterlikte aranacak diğer şartlar ile çalışma usul ve esasları; Kanun ve ilgili mevzuat hükümleri çerçevesinde yürütülür. Federasyon il temsilciliği. MADDE 19- (1) Federasyonun yurt içi bağlantısını sağlamak üzere yönetim kurulu kararı ile illerde Federasyon temsilcilikleri kurulabilir. (2) Federasyon il temsilcileri, Federasyon başkanının teklifi ve Bakanın onayı ile görevlendirilir. Federasyon il temsilcisinin görev süresi, başkanın görev süresi kadardır. (3) Federasyon il temsilcilerinde, 9 uncu maddenin birinci fıkrasının (a), (b), (c) ve (ç) bentlerinde belirtilen şartlar aranır ve görevlendirilmeleri durumunda, 9 uncu maddenin üçüncü fıkrasının (a), (b), (c) ve (ç) bentlerinde belirtilen belgeler istenir. (4) Federasyon il temsilcisi, Federasyon ile il müdürlüğü arasındaki koordinasyonu sağlar. Federasyon adına yaptığı işlemler hakkında il müdürlüğüne ve Federasyona bilgi verir. Federasyon il temsilcileri, il müdürlükleri ya da federasyonca temin edilecek bürolarda görev yapar. (5) Federasyon hizmet ve faaliyetlerini yerine getirmeyen, il müdürlüğü ve Federasyonla koordinasyon sağlamayan Federasyon il temsilcileri, Federasyon başkanının teklifi ve Bakanın onayı ile görevden alınır. ÜÇÜNCÜ BÖLÜM. Genel Kurul Toplantıları ve Seçim İşleri. Genel kurul toplantıları. MADDE 20- (1) Genel kurul toplantılarına ilişkin esaslar şunlardır:. a) Olağan genel kurul, dört yılda bir, yaz olimpiyat oyunlarının bitiminden itibaren en geç üç ay içerisinde yönetim kurulunca belirlenen tarihte yapılır. b) Olağanüstü genel kurul;. 1) Federasyon yönetim kurulu üye tam sayısının salt çoğunluğunun kararı ile,. 2) Son yapılan genel kurul toplantısında üye olanların salt çoğunluğunun noter kanalı ile yaptığı yazılı müracaat üzerine,. 3) Federasyon başkanının istifası, başkan olma şartlarından herhangi birisini kaybetmesi, ölümü ile yönetim veya disiplin kurulu üye sayısının toplantı yeter sayısının altına düşmesi halinde,. olağanüstü toplanır. Disiplin kurulu üye sayısının toplantı yeter sayısının altına düşmesi nedeniyle yapılacak olağanüstü genel kurulda sadece disiplin kurulu üyelerinin seçimi yapılır. c) Mali genel kurul; seçimli olağan genel kurul ile birlikte, seçimli genel kurulun olmadığı yıllarda ise iki yılda bir Ekim veya Kasım ayı içerisinde yönetim kurulunca belirlenen tarihte yapılır. (2) Yaz olimpiyat oyunlarının herhangi bir sebeple;. a) En fazla bir yıl süreyle ertelenmesi hâlinde mevcut federasyon başkanı ve organların görev, yetki ve sorumlulukları erteleme süresi sonrasında yapılacak ilk genel kurula kadar devam eder. b) Bir yıldan fazla süreyle ertelenmesi veya iptali hâlinde, erteleme veya iptal kararından itibaren en geç üç ay içinde genel kurul yapılır. (3) Son yapılan genel kurul toplantısında üye olanların noter kanalı ile yapacakları olağanüstü genel kurul çağrılarında ilk müracaat ile son müracaat arasındaki süre altmış günü geçemez. (4) Mali genel kurulda ibra edilmeyen veya birinci fıkranın (b) bendinde belirtilen hallerde, başkan ve yönetim kurulu üyelerinin yerine kalan süreyi tamamlamak üzere en geç altmış gün içerisinde seçimli olağanüstü genel kurul toplanır. Ancak birinci fıkranın (b) bendinin (1) ve (2) numaralı alt bentlerinde belirtilen hallerde, son toplantı tarihinden itibaren altı ay geçmeden veya olimpiyat oyunlarının yapılmasına altı aydan az süre kalmış ise olağanüstü genel kurul toplantısı yapılamaz. (5) Bakanlık, genel kurul toplantılarında gözlemci bulundurur. Gözlemci, genel kurul başkanlık divanında yer alır. Gözlemcinin yol giderleri Federasyon tarafından karşılanır. Gözlemci, genel kurul çalışmalarının Kanun ile diğer ilgili mevzuata uygun olarak yapılıp yapılmadığını denetleyerek, raporunu en geç on beş gün içerisinde Bakana sunar. Bakanlık, gözlemci raporunun verildiği, ilgililer ise genel kurulun yapıldığı tarihten itibaren otuz gün içerisinde Ankara Asliye Hukuk Mahkemesinde genel kurulun iptalini isteyebilir. (6) Olağan ve olağanüstü genel kurulların bu maddede öngörülen süre ve esaslara uygun olarak yapılmaması halinde genel kurul, Tahkim Kurulunca oluşturulacak üç kişilik komisyon marifetiyle altmış gün içerisinde yapılır. Federasyon başkanı ve yönetim kurulu üyeleri hakkında mevzuata uymamaktan dolayı adli ve idari işlem başlatılır. Genel kurulun toplantıya çağrılması. MADDE 21- (1) Genel kurul toplantıları Federasyonun merkezi olan Ankara’da yapılır. Genel kurul toplantıları ile ilgili her türlü işlem yönetim kurulunca yapılır. Genel kurul çağrısı ve gündemi, toplantı tarihinden en az otuz gün önce; faaliyet raporu, denetim kurulu raporu ile bütçe tasarısı ise en az on beş gün önce Federasyonun ve Genel Müdürlüğün internet sitesinde üyelere ilan edilir. (2) Genel kurul Başkanlık divanı oluşuncaya kadar yönetim kurulunun genel kurul işlemleriyle ilgili kararlarına karşı Tahkim Kuruluna başvurulabilir. (3) Genel kurul kararının alınmasından sonra Federasyon, ilan tarihinde genel kurula katılma hakkı bulunan üyelerini ve üyelere ait bilgileri talep eder. Kulüpler ile ilgili kurum ve kuruluşlar, Federasyon tarafından yapılan duyuru ya da tebligatı takip eden en geç beş gün içerisinde genel kurulda kendilerini temsil edecek üye listesini ve bilgilerini Federasyona bildirmek zorundadır. Genel kurul üyesi olabilme hakkını elde edenlerin, on sekiz yaşını bitirmiş olması şarttır. (4) Üye listesi genel kurul tarihinden en az otuz gün önce Federasyonun ve Genel Müdürlüğün internet sitesinde ilan edilir. Federasyon tarafından hazırlanacak genel kurul üye listesinde üyelerin adı ve soyadı ile temsil ettiği kurum ve kuruluş belirtilir. (5) Hazırlanan üye listesine, ilan tarihinden itibaren on gün içerisinde itiraz edilebilir. Üye listesine itiraz, yönetim kurulunca itiraz süresinin bitiminden itibaren iki gün içerisinde karara bağlanır. Bu karara karşı iki gün içerisinde Tahkim Kuruluna itiraz edilebilir. Tahkim Kurulu itirazın kendisine ulaştığı tarihten itibaren beş gün içerisinde bu itirazı kesin olarak karara bağlar. Genel kurulun açılması. MADDE 22- (1) Genel kurul delegeleri, delegelik belgesini almak ve delege listesini imzalamak zorundadır. (2) Genel kurul; üye tam sayısının salt çoğunluğu ile toplanır ve katılanların salt çoğunluğu ile karar alır. Seçimde en fazla oyu alan aday ve bu adayın listesi seçilmiş sayılır. İlk toplantıda çoğunluk sağlanamaması halinde, takip eden günde çoğunluk aranmaksızın toplanır. Ancak, toplantıya katılanların sayısı seçimle belirlenen kurulların asıl üye sayısının iki katından aşağı olamaz. (3) Federasyon başkanı veya onun görevlendireceği başkan vekili veya asbaşkan ya da yönetim kurulu üyesinin, genel kurul üye listesini incelemesi ve katılanların sayısını belirlemesi ile genel kurul toplantısı için aranan çoğunluğun bulunup bulunmadığı tespit edilir. (4) Genel kurul toplantısı Federasyon başkanının veya görevlendireceği başkan vekili veya asbaşkan ya da yönetim kurulu üyesinin konuşması ile açılır. Daha sonra genel kurul, divan kurulunu oluşturur. Divan kurulu ve görevleri. MADDE 23- (1) Divan kurulu, bir başkan, bir başkan yardımcısı, bir yazman üyeden oluşur. Ayrıca genel kurulca üyeleri arasından seçim işlerinde görev yapacak iki sandık görevlisi seçilir. Divan kurulunun seçimi üyelerin açık oyu ile yapılır. Divan kurulu başkan ve üyelerinin genel kurul üyesi olması zorunludur. (2) Divan kurulu, bu Ana Statü ve Yönetmelik hükümleri çerçevesinde ve gündem maddelerine göre toplantının yürütülmesini sağlamakla görevli ve yetkilidir. (3) Divan kurulu oluştuktan sonra genel kurul çalışmalarına ilişkin her türlü itiraz, divan kurulu tarafından karara bağlanır. (4) Divan kurulu, görüşmelerin düzenini bozan üyelere uyarma cezası verebileceği gibi düzeni sürekli olarak bozan üyeler hakkında toplantıdan çıkarma kararı alınması için genel kurula başvurabilir. Genel kurulun oy çokluğuyla aldığı karar sonucu toplantıdan çıkarılan üye, toplantı süresince salonda bulunamaz, oylamaya katılamaz. Genel kurul gündemi. MADDE 24- (1) Genel kurul gündemi, yönetim kurulunca belirlenir ve toplantı tarihinden en az otuz gün önce Federasyonun ve Genel Müdürlüğün internet sitesinde üyelere duyurulur. (2) Genel Kurul gündeminde; açılış, divan kurulu seçimi, mali rapor ile faaliyet ve denetim raporlarının görüşülerek kabulü ile yönetim kurulunun ibra edilmesi, yeni döneme ait bütçenin görüşülüp onaylanması, seçim maddesi ile ihtiyaç halinde diğer hususlar yer alır. (3) Mali genel kurul gündeminde seçim dışındaki hususlar yer alır ve bu genel kurulda bir önceki dönemin bütçesi görüşülerek karara bağlanır, içinde bulunulan yılın bütçesi üzerinde düzenleme yapılır ve bir sonraki dönemin bütçesi onaylanır. Mali genel kurulda, ana statü değişiklikleri ile Federasyonun iş ve işleyişine ilişkin diğer konular da görüşülerek karara bağlanabilir. (4) En az on genel kurul üyesinin imzasıyla Ana Statüye aykırı olmayan ve gündeme ilave edilmek istenen maddeler için yazılı olarak başvuru yapılabilir ve açık oylama sonucu salt çoğunluk ile kabul edilen öneriler gündeme eklenir. Bu tür maddeler daha önce ilan edilmiş gündem maddelerinin görüşülüp karara bağlanmasından sonra ele alınır. (5) Olağanüstü genel kurulda, ilanda belirtilen hususlar dışında başka bir husus görüşülemez. Genel kurul oturumu ve görüşmeler. MADDE 25- (1) Divan kurulu, seçildikten ve yerini aldıktan sonra divan başkanı, ilanda yer alan gündemi genel kurula açıklar, oya sunar ve gündem maddelerinin görüşülmesine geçer. (2) Söz almak isteyen üyelere yazılma sırasına göre söz verilir. Federasyon kurullarının sözcüleri ile usul hakkında söz almak isteyenlere öncelik tanınır. (3) Konuşma süresi, Genel kurula katılan üyelerden onunun yazılı isteği üzerine yapılacak açık oylama ile görüşme açılmaksızın sınırlandırılabilir. (4) Genel kurulda, üyelerin Federasyon iş ve işlemlerine ilişkin sorularını, yönetim kurulu veya denetim kurulu sözcüleri yanıtlamakla yükümlüdür. (5) Gündem maddelerine ilişkin görüşme yeterliliği teklifi, üç üyenin bu konu ile ilgili görüşlerini belirtmesinden sonra verilebilir. Söz konusu teklif, daha önce bu konuyla ilgili söz almış kişilerin adlarının okunması ve söz haklarının saklı bulunduğunun açıklanması suretiyle, teklif lehine ya da aleyhine konuşacak birer kişiye söz verildikten sonra oylamaya açılır ve oylama sonucuna göre karar verilir. Karara bağlanan konular üzerinde yeniden görüşme açılamaz. (6) Genel kurulda, görüşme yeterliliği, bütçe ve Ana Statü değişiklikleriyle ilgili tekliflerin yazılı olarak yapılması zorunludur. (7) Divan başkanı, gündem maddeleri görüşülürken ya da oylama yapılırken düşüncesini açıklayamaz. Konuşma yapmak isterse sıraya girer ve sırası gelince yerini başkan yardımcısına bırakarak düşüncelerini açıklar. Divan başkanı, hakkında düşüncesini açıkladığı gündem maddesinin görüşülmesi tamamlanınca yerine geçebilir. Seçim işleri. MADDE 26- (1) Federasyon, başkanlık için başvuran adayların listesini divan başkanlığına iletir. Başkan adayları, yönetim, denetim ve disiplin kurulu asıl ve yedek üye listelerini divan kuruluna yazılı olarak teslim ederler. (2) Oylamada, başkan adayları ve önerdikleri kurul listeleri blok olarak oylanır. Kurullara münferit olarak aday olunmaz, oylanan listelerde çizme, eksiltme veya ekleme yapılmaz. (3) Divan başkanı, istekleri halinde başkan adaylarına genel kurula hitap etmeleri için ad çekme suretiyle tespit edeceği sırayla söz hakkı verir. Başkan adaylarının konuşma süresi aday sayısı dikkate alınarak divan kurulu tarafından belirlenerek oylamaya sunulur. (4) Başkan adayları, divan başkanına her sandık başında görevlendirilmek üzere aday olmayan gözlemci ismi bildirebilir. (5) Divan başkanı, başkan adayları tarafından kendisine teslim edilen oy listelerini başvuru sırasına göre oy verme kabinlerine koydurur. (6) Seçimler tek liste halinde gizli oy ve açık tasnif şeklinde yapılır. Genel kurul üyeleri, genel kurul listesindeki sıralara göre görevlilerden mühürlü zarfı imza karşılığı alır ve hazır bulundurulan yeterli sayıdaki sandıklarda oylarını kullanır. Adaylara ait oy pusulaları oy kullanılacak kabinde bulundurulur. Üye hangi aday ve listesine oy vermek istiyor ise kabindeki “evet” mührünü basar ve oy listelerinden tercih ettiğini zarfa koyarak sandığa atar. Genel kurul oy kullanım listesini imzalayarak oyunu kullanmış olur. Oy pusulasına isim veya herhangi bir işaret konulmaz. Zarfını kaybeden veya başka bir şekilde elinden çıkaran üyeye yeni zarf verilmez. (7) Genel kurula katılan tüm üyelerin oylarını kullanması veya oy kullanma süresinin sona ermesinden sonra sandıklar kapatılır. Sandıklar divan başkanının denetim ve gözetiminde aday ve gözlemcilerin huzurunda açılır. Sandıklardan çıkan zarf sayısının, oy kullanan üye sayısı ile eşit olup olmadığı tespit edilir ve fazla zarflar açılmadan iptal edilir. (8) Oyların tasnifinde listeler sayılır. Bir zarfın içinden aynı listeden birden fazla çıkması durumunda, bunlardan biri geçerli sayılır ve tek oy olarak hesaplanır. Bir zarfın içinden değişik iki liste çıkması durumunda, bunlar iptal edilir ve oy geçersiz sayılır. (9) Seçimde en yüksek oyu alan başkan adayı ve bu adayın listesi seçilmiş sayılır. Oyların eşit çıkması halinde aynı gün genel kurulda çoğunluk aranmaksızın ikinci bir oylama yapılır. Ancak bu toplantıya katılanların sayısı seçimle belirlenen kurulların üye sayısının iki katından aşağı olamaz. Bu oylamada da eşitlik bozulmaz ise başkan ve seçimle göreve gelen kurullar kura ile belirlenir. (10) Divan başkanı, seçim sonuçlarını oy çoğunluğuna ve oy sırasına göre genel kurul üyelerine açıklar. (11) Genel kurul toplantı tutanakları divan kurulu tarafından tutulur ve toplantı tutanaklarının her bir sayfası toplantı sonunda divan başkanı ile divan kurulu üyeleri tarafından birlikte imzalanır. Gündemdeki bütün maddelerin görüşülmesi ve karara bağlanmasından sonra divan başkanı toplantıyı bir konuşma ile kapatır. (12) Tutanaklar, genel kurul toplantısının kapanışını takiben en geç yirmi dört saat içerisinde Federasyona teslim edilir ve bunların bir kopyası da aynı süre içerisinde Bakanlık gözlemcisine verilir. Federasyona teslim edilen tutanaklar, teslimden itibaren en geç kırk sekiz saat içerisinde Federasyonun internet sitesinde yayınlanır. DÖRDÜNCÜ BÖLÜM. Mali Hükümler ile Denetim ve Disiplin İşlemleri. Federasyonun bütçesi. MADDE 27- (1) Federasyonun mali yılı 1 Ocak-31 Aralık arasıdır. Federasyonun bütçesi, yönetim kurulu tarafından her bir mali yıla göre ve iki yıl için düzenlenerek genel kurulun onayından sonra uygulamaya konulur. (2) Bütçede, Federasyonun her türlü gelirleri ve yapılacak faaliyetler için ayrılacak ödenekler, personel giderleri, kurulların masrafları, yönetim ve hizmet giderleri ile diğer giderler gösterilir. (3) Federasyon başkanı, bütçede belirtilen esaslar içinde tahsilât ve harcamalar yapmaya yetkilidir. Federasyon başkanı bu yetkisini sınırlarını belirlemek kaydıyla ve yönetim kurulu kararıyla başkan vekiline devredebilir. (4) Ödeme evrakında başkan veya başkan vekilinin imzasının yanı sıra genel sekreterin imzasının bulunması zorunludur. Federasyonun gelirleri. MADDE 28- (1) Federasyonun gelirleri şunlardır:. a) Bakanlık bütçesinden ayrılacak pay. b) Bakanlık bütçesinden altyapı ve eğitime ilişkin projelerin desteklenmesi için aktarılacak kaynak. c) Kişi ve kurumlardan alınacak katılım payı ve aidatlar. ç) Antrenör, hakem ve sporcuların tescil ve vize ücretleri ile transferlerden alınacak pay. d) Kulüplerin tescil ücretleri. e) İtiraz ve ceza gelirleri. f) Kulüplerin televizyon ve radyodan yapılacak müsabaka yayınlarından ve her türlü basın ve yayın organları ile yapacakları sözleşmelerden elde ettikleri gelirlerin yüzde onu ile milli ve temsili müsabakaların televizyon, radyo ve internet üzerinden yapılan yayınlarından elde edilecek gelirler. g) Eğitim, kurs, seminer ve spor federasyonunun görev alanı içerisinde yer alan spor dalları ile ilgili olarak kurulan iktisadi işletmelerden elde edilecek gelirler. ğ) Reklam ve yayın gelirleri. h) Sponsorluk gelirleri. ı) Kira ve işletme gelirleri. i) Yardım ve bağışlar. j) Federasyon başkan adaylarından alınan başvuru ücretleri. k) Diğer gelirler. (2) Federasyon tarafından yapılan faaliyet ve yarışlardan elde edilen reklam, sponsorluk, naklen yayın, milli yarışlara ait bilet gelirleri Federasyona aittir. (3) Federasyonun tüm gelirleri her türlü vergi, resim ve harçtan muaftır. (4) Federasyon malları Devlet malı hükmündedir, haczedilemez. Spor federasyonu mallarının haczedilmesine ilişkin talepler icra müdürlüğünce reddedilir. (5) Federasyonun görevleriyle ilgili faaliyetleri dolayısıyla iktisadi işletme oluşmuş sayılmaz. Federasyonun giderleri. MADDE 29- (1) Federasyon, yıllık bütçe esasına göre bütçesini hazırlar; Ana Statü ve ilgili diğer mevzuat ile kendisine verilen görevleri yerine getirmek için Ana Statü hükümleri çerçevesinde gerekli bütün harcamaları yapar. (2) Federasyon; ihtiyacı olan ve amacına uygun her türlü menkul ve gayrimenkul malları bütçe esasları dâhilinde almaya, satmaya, kiralamaya, kiraya vermeye, işletmeye, ortaklık kurmaya, gayrimenkulleri üzerinde ipotek ve her türlü hak ve mükellefiyetler tesis etmeye ve bağış kabulüne, nakitlerini yönetim kurulunun kararları doğrultusunda değerlendirmeye yetkilidir. (3) Bütçe ile ilgili harcamalar, yönetim kurulunca hazırlanan bütçe talimatında belirtilir. (4) Harcamalar aşağıda belirtilen ilke ve esaslara uygun olarak yapılır:. a) Bu Ana Statüde belirtilen Federasyonun ve yönetim kurulunun görevleri çerçevesinde zorunlu ya da yararlı olan iş ve işlemler için yapılmış olmak. b) İşin mahiyetine ve Federasyonun ihtiyaçlarına uygun olmak. c) Federasyonun gelirleri ile tedbirli ve basiretli yönetim ilkeleri, objektif ve iyi niyet kuralları kapsamında orantılı olmak. Bütçe ve harcama ilkeleri. MADDE 30- (1) Federasyon;. a) Mali yükümlülüklerini süresi içinde yerine getirmek için gerekli özeni göstermek,. b) Denk bütçe tesis etmek, giderlerini gelirleri oranında gerçekleştirecek bir idari ve mali yapı oluşturmak,. zorundadır. (2) Federasyon önceki yıl gelirlerinin yüzde onunu aşacak miktarda borçlanma yapamaz. (3) Federasyonca yapılacak ödeme ve tahsilatların 19/10/2005 tarihli ve 5411 sayılı Bankacılık Kanunu kapsamındaki bankalar ile finansal kuruluşlar veya Posta ve Telgraf Teşkilatı Anonim Şirketi aracılığı ile yapılması zorunludur. Bu konuda 4/1/1961 tarihli ve 213 sayılı Vergi Usul Kanununun mükerrer 257 nci maddesinin birinci fıkrasının (2) numaralı bendindeki yetkiye dayanılarak Hazine ve Maliye Bakanlığınca belirlenen usul ve esaslar dâhilindeki parasal sınırlar uygulanır. Bu şekilde yapılmayan ödeme ve tahsilatların varlığı veya başka bir şekilde yapıldığı ispatlanamaz. Federasyon adına veya hesabına yapılan tüm ödeme veya tahsilatların federasyonun defter ve kayıtlarında gösterilmesi gereklidir. (4) Federasyonun bütçesinde gelir ve gider denkliğinin sağlanması ve bunların kamu kurumlarına vergi, sigorta ve benzeri kamu hukukundan kaynaklanan vadesi geçmiş borcunun bulunmaması esastır. (5) Federasyon başkan ve yönetim kurulu üyeleri; mevzuattan kaynaklanan yükümlülüklerini kasıt veya ihmalle ihlal ettikleri takdirde oluşabilecek zararlardan müteselsilen sorumludur. Ancak zarara sebebiyet verenlerin bu maddeye aykırılık hâllerine ilişkin sorumluluklarında kasıt veya ihmal aranmaz. Bu durumda federasyon ve alacaklıları, federasyonun yükümlendirildiği tutar için sorumluları doğrudan takip edebilir. (6) Yönetim kurulu, Bakanlıktan izin almaksızın görev süresini aşacak şekilde spor federasyonunu borç altına sokacak işlem yapamaz. Muhasebe ve raporlama sistemi. MADDE 31- (1) Federasyonda tek düzen muhasebe sistemine ve bilanço esasına göre kayıt tutulur. Federasyon, raporlarını aynı usulde alır ve muhafaza eder; yasal defterlerini, 213 sayılı Kanun uyarınca tutulması gereken defterlere ilişkin yükümlülükler saklı kalmak üzere,13/1/2011 tarihli ve 6102 sayılı Türk Ticaret Kanunu hükümlerine göre tasdik ettirir ve saklar. (2) Muhasebe işlemlerinin ispat gücü olan belgelere dayandırılması zorunludur. Kayıt, denetim, kontrol ve takip açısından 213 sayılı Kanunda belirlenmiş standart belge, rapor ve defterler kullanılır. (3) Muhasebe kayıtları 213 sayılı Kanun ile belirlenen sürelerde; sporcu, hakem, antrenör ve bunlara ilişkin kurs, sınav, madalya, millîlik belgeleri, kuşak, bröve ve benzeri tüm kayıtlar ise devamlı olarak saklanır. (4) Hesaplar takvim yılı esasına göre tutulur. Gelir ve giderler tahakkuk ettirildikleri yılın hesaplarında gösterilir. Ancak Federasyon, mali genel kurul tarihlerini de esas alarak ve ihtiyari bir şekilde muhasebe raporlamalarını yapabilir. Bu ihtiyari raporların hazırlanmış olması, takvim yılına göre kayıt ve raporlama yapılmasını engellemez. (5) Bakanlık tarafından yapılan yardımların izlenmesi ve spor politikalarına yön verilebilmesi için; Federasyona ait muhasebe kayıtları, Bakanlıkça oluşturulacak bir merkezde belli bir otomasyon sisteminde toplu bir biçimde izlenebilir. Bu durumda Bakanlıkça oluşturulacak standart hesap planına uygun olarak kayıtların düzenlenmesi ve Federasyon muhasebe servisinin bu merkezle işbirliği içinde çalışması zorunludur. (6) Federasyon, muhasebe servisini kurmak ve bu serviste çalışan personeli kendi alanında eğitmekle yükümlüdür. Denetim. MADDE 32- (1) Genel kurul ve denetim kurulunun denetim hakları saklı kalmak kaydıyla, Federasyonun her türlü iş ve işlemleri ile harcamalarının denetimi, incelemesi ve soruşturması Bakan tarafından görevlendirilecek denetim elemanlarınca yapılır. (2) Bakanlık tarafından yapılacak denetim sonucunda tespit edilecek her türlü zarar Bakanlık tarafından ilgililerden tahsil edilir. (3) Federasyon yönetim kurulunun, genel kurul tarafından ibrası yönetim kurulunun denetim sonucu ortaya çıkacak sorumluluğunu ortadan kaldırmaz. (4) Federasyon faaliyetlerinde görevli bulunanlar, görevleriyle ilgili olarak işlemiş oldukları suçlar bakımından kamu görevlisi sayılır. Disiplin işlemleri. MADDE 33- (1) Federasyona bağlı spor dalları ile ilgili olarak;. a) Federasyonun faaliyet programında yer alan yarış ve faaliyetlerde; kulüp, federasyona bağlı spor dallarında faaliyette bulunan kuruluş, sporcu, hakem, antrenör, öğretici, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin ceza işlerine Federasyonun disiplin kurulu,. b) Federasyonun faaliyet programında yer almayan il veya ilçe müdürlüklerince düzenlenen müsabaka ve faaliyetlerde; kulüp, ilgili spor dalında faaliyette bulunan kuruluş, sporcu, hakem, antrenör, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin ceza işlerine il spor disiplin kurulları,. c) Kurum veya kuruluşlarca Federasyondan, il veya ilçe müdürlüklerinden izin alınmak suretiyle düzenlenen yarış ve faaliyetlerde; ilgili spor dalında faaliyette bulunan kuruluş, kulüp, sporcu, hakem, antrenör, eğitmen, menajer, yönetici ve görevli diğer kişilerin spor ahlakı ve disiplinine aykırı davranışlarına ilişkin ceza işlerine, izin alınan merciin disiplin kurulu,. bakar. (2) Federasyon disiplin kurulunca verilen kararlara karşı Tahkim Kuruluna itiraz edilebilir. (3) İl spor disiplin kurulları tarafından verilen cezalara karşı, 13/7/2019 tarihli ve 30830 sayılı Resmî Gazete'de yayımlanan Spor Disiplin Yönetmeliği hükümleri uyarınca, Merkez Spor Disiplin Kuruluna itiraz edilebilir. (4) Tahkim Kurulu, Merkez Spor Disiplin Kurulu ile İl Spor Disiplin Kurulları, Federasyonun disiplin kurulu tarafından verilecek cezalar, Merkez Spor Disiplin Kurulunda oluşturulacak sportif ceza kütüğüne kaydedilir. BEŞİNCİ BÖLÜM. Çeşitli ve Son Hükümler. Ödül ve sponsorluk. MADDE 34- (1) Ödül ve sponsorluk işlemleri 3289 sayılı Kanunun ek 3 üncü maddesi ile 13/9/2010 tarihli ve 2010/956 sayılı Bakanlar Kurulu kararı ile yürürlüğe konulan Spor Hizmet ve Faaliyetlerinde Üstün Başarı Gösterenlerin Ödüllendirilmesi Hakkında Yönetmelik ve 16/6/2004 tarihli ve 25494 sayılı Resmî Gazete’de yayımlanan Gençlik ve Spor Genel Müdürlüğü Sponsorluk Yönetmeliği çerçevesinde yürütülür. (2) Federasyon, Spor Hizmet ve Faaliyetlerinde Üstün Başarı Gösterenlerin Ödüllendirilmesi Hakkında Yönetmelik kapsamında yer almayan sporcu, kulüp ve antrenör için çıkaracağı talimat hükümlerine göre ödül verebilir. Ancak bu durumda verilecek ödüller Bakanlık bütçesinden ayrılacak pay ile altyapı ve eğitime ilişkin projelerin desteklenmesi için aktarılacak kaynaktan ve Spor Toto Teşkilat Başkanlığından sağlanan reklam gelirlerinden karşılanamaz. Yayınların düzenlenmesi. MADDE 35- (1) Federasyon faaliyetleri kapsamında Türkiye Cumhuriyeti sınırları içindeki spor dalına ilişkin tüm yarışların televizyon, radyo, internet ve her türlü teknik cihaz veya benzeri araçlarla yayınlanmasına, iletilmesine, yayınların düzenlenmesine ve programlanmasına münhasıran yönetim kurulu yetkilidir. (2) Federasyon tarafından yayınlanmasına izin verilmeyen müsabakalar televizyon, radyo, internet ve benzeri araçlarla yayınlanamaz. Fikri, sınai ve ticari haklar. MADDE 36- (1) Federasyonun kullandığı veya kullanacağı marka, logo ve benzeri tüm fikri ve sınai hakların mülkiyeti ve kullanım hakkı münhasıran Federasyona aittir. Spor kulüpleri. MADDE 37- (1) Federasyona bağlı spor dallarında faaliyet gösteren spor kulüpleri ve diğer spor kulüplerinin spor dallarında, Federasyonun görev alanına giren konularda Federasyona bağlıdır. Spor kulüpleri il müdürlüğü tarafından kayıt ve tescil edilir. Kulüpler, tescil edildikten sonra, spor dalı tescili ve faaliyete katılım işlemleri Federasyon mevzuatına göre yapılır. Sorumluluklarını yerine getirmeyen kulüplerin kayıt ve tescil işlemleri iptal edilir. Bu kulüpler yarışmalara katılamaz ve Federasyon genel kurulunda temsil edilemezler. (2) Tescil ücreti her yıl yönetim kurulunca belirlenir. Kulüplerin birleşmesi, mal varlığı devri ve şirketleşme. MADDE 38- (1) Federasyona bağlı spor dallarında faaliyet gösteren spor kulüpleri;. a) Aynı ilde bulunan başka bir spor kulübü ile birleşebilir,. b) Faaliyet gösterdikleri spor dallarından bir veya birkaçını, aktif ve pasif varlıklarıyla bir bütün olarak başka bir spor kulübüne veya spor anonim şirketine mal varlığı şeklinde devredebilir,. c) Belirli bir spor dalına ilişkin aktif ve pasif varlıklarını bir bütün olarak, bir spor anonim şirketine sermaye olarak koyabilir veya devredebilir. (2) Spor kulüplerinin birleşmesi, mal varlığının devri ve şirketleşme işlemleri; Kanun ve ilgili mevzuat hükümleri çerçevesinde yürütülür. Spor anonim şirketleri. MADDE 39- (1) Federasyona bağlı spor dallarında faaliyet gösteren spor anonim şirketleri, Federasyonun görev alanına giren konularda Federasyona bağlıdır. Bir spor kulübünün bağlı ortaklığı veya iştiraki olarak ya da spor kulübünden bağımsız şekilde 6102 sayılı Kanuna göre kurulan ve Bakanlığa tescil edilen spor anonim şirketlerinin spor dalı tescili ve faaliyete katılım işlemleri Federasyon mevzuatına göre yapılır. Sorumluluklarını yerine getirmeyen spor anonim şirketlerinin kayıt ve spor dalı tescil işlemleri iptal edilir. Bu spor anonim şirketleri yarışmalara katılamaz ve Federasyon genel kurulunda temsil edilemezler. (2) Tescil ücreti her yıl yönetim kurulunca belirlenir. Alt düzenleyici işlemler. MADDE 40- (1) Bu Ana Statüye dayanılarak hazırlanan diğer alt düzenleyici işlemler Bakanlık internet sitesinde yayımlanır. (2) Bu Ana Statü ile Federasyonun diğer alt düzenleyici işlemleri Kanun, 3289 sayılı Kanun ve Bağımsız Spor Federasyonlarının Çalışma Usul ve Esasları Hakkında Yönetmelik hükümlerine aykırı olamaz. Yürürlük. MADDE 41- (1) Bu Ana Statü yayımı tarihinde yürürlüğe girer. Yürütme. MADDE 42- (1) Bu Ana Statü hükümlerini Türkiye Geleneksel Atlı Spor Dalları Federasyonu Başkanı yürütür. "
"TÜRKİYE KÖMÜR İŞLETMELERİ KURUMU GENEL MÜDÜRLÜĞÜ. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Türkiye Kömür İşletmeleri Kurumu Genel Müdürlüğünde görev yapan Devlet memurları ve sözleşmeli personelin disiplin amirlerini belirlemektir. Kapsam. MADDE 2- (1) Bu Yönetmelik, Türkiye Kömür İşletmeleri Kurumu Genel Müdürlüğü merkez ve taşra teşkilatında 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan Devlet memurları ve sözleşmeli personel hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi, 399 sayılı Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından,  657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 9/10/2005 tarihli ve 25961 sayılı Resmî Gazete’de yayımlanan Türkiye Kömür İşletmeleri Kurumu Genel Müdürlüğü Personeli Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Türkiye Kömür İşletmeleri Kurumu Genel Müdürü yürütür. Eki için tıklayınız. "
"TÜRKİYE KÖMÜR İŞLETMELERİ KURUMU GENEL MÜDÜRLÜĞÜ. RÖDÖVANS VE RUHSAT DEVRİ İHALELERİ. UYGULAMA YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Türkiye Kömür İşletmeleri Kurumu Genel Müdürlüğünün hüküm ve tasarrufu altında bulunan maden sahalarının, devredilmesine ve/veya rödövans karşılığı işlettirilmesine ilişkin ihale uygulamalarının usul ve esaslarını belirlemektir. Kapsam. MADDE 2- (1) Bu Yönetmelik, Kurumun imtiyaz alanındaki;. a) Maden sahası ve/veya ocaklarının ve artık alanlarının işlettirilmesi,. b) Maden sahalarında bulunan kömür kaynaklı metan gazının aranması ve işlettirilmesi,. c) Maden sahası ve/veya ocaklarının, artık alanlarının, pasa değerlendirme izin alanlarının ve/veya bu alanların altında bulunan rezervlerin işlettirilmesi sırasında ortaya çıkan mahlût cevherlerin işlettirilmesi,. ç) Maden saha ve/veya ocaklarının, artık alanlarının, pasa değerlendirme izin alanlarının ve bunlara ilişkin ruhsatların ihalesi,. d) Maden sahalarında bulunan leonardit kaynaklarının rezervlerinin aranması ve bunlara ilişkin ruhsatların ihalesi,. işleri ile bu işlerin ihalelerinde uygulanacak usul, esas, yöntemler ve komisyonların kuruluşu, işleyişi, üyelerin görev, yetki ve sorumlulukları ile diğer hususları kapsar. Dayanak. MADDE 3- (1) Bu Yönetmelik, 4/6/1985 tarihli ve 3213 sayılı Maden Kanunu, 8/6/1984 tarihli ve 233 sayılı Kamu İktisadi Teşebbüsleri Hakkında Kanun Hükmünde Kararname ve Türkiye Kömür İşletmeleri Kurumu Genel Müdürlüğü Ana Statüsü hükümlerine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Artık: Madenlerin aranması, çıkarılması, hazırlanması, zenginleştirilmesi veya depolanması sonucunda ortaya çıkan malzemeyi,. b) Birim fiyat veya oran: Yapılacak ihalede ton başına oluşan fiyat veya oranı (KDV hariç),. c) Genel Müdür: Türkiye Kömür İşletmeleri Kurumu Genel Müdürünü,. ç) Gün: Takvim gününü,. d) Hazırlık dönemi: İhale ile işletmeciliği verilmiş sahada, gerekli olması halinde üretime geçilmesi için zorunlu olan, etüt dâhil iş ve işlemlerin yapılmasını teminen, şartnamede belirtilmek koşuluyla işletmeciye verilecek süreyi,. e) İhale: Bu Yönetmelikte yazılı usul ve şartlarla temin edilen teklifler arasından seçilerek, işin hangi istekli üzerinde kaldığını gösteren ve yetkili makamların onayı ile tamamlanan iş ve işlemleri,. f) İhale dokümanı: Şartname, tanıtım dosyasını, sözleşme tasarısını ve gerekli diğer bilgi ve belgeleri,. g) İhale komisyonu: Bu Yönetmelikte belirlenen ihale usul ve esaslarını yürütmek üzere Kurum tarafından görevlendirilen biri başkan olmak üzere beş asil ve beş yedek üyeden oluşan komisyonu,. ğ) İşletici: Yönetim Kurulu Kararına istinaden, imzaladığı sözleşmede belirtilen usulle tespit edilen bedel karşılığı maden saha ve/veya ocaklarını, artık alanlarını veya bunlara ilişkin ruhsatı devralmaya hak kazanan teklif sahibini,. h) İşletme projesi: Maden ve Petrol İşleri Genel Müdürlüğüne verilmek üzere, Maden Kanununa uygun olarak hazırlanan ve maden kaynaklarının değerlendirilmesi amacına yönelik belirli girdileri seçilmiş bir teknoloji kullanarak mevcut ve potansiyel talebi karşılamak üzere maden ve/veya madene dayalı ürünleri üretmek için çalışmaları düzenleyen beyan niteliğindeki rapor ve projeyi,. ı) İşletmeci: Yönetim Kurulu Kararına istinaden Kurum ile sözleşme imzalayan ve sözleşmede belirtilen usulle tespit edilen bedel ya da oran karşılığı sahanın işletme hakkını devralacak teklif sahibi gerçek veya tüzel kişi, ortak girişim veya konsorsiyumu,. i) Katılımcı: Bu Yönetmelik kapsamında yapılan ihalelere ilişkin ihale şartnamesini ve tanıtım dosyasını satın alan gerçek veya tüzel kişi ile ortak girişimleri,. j) Kurum: Türkiye Kömür İşletmeleri Kurumu Genel Müdürlüğünü,. k) Mahlût cevher: İhale konusu sahadan üretilecek madenle birlikte üretilmesi durumunda ekonomik değeri olan diğer madenleri,. l) MAPEG: Maden ve Petrol İşleri Genel Müdürlüğünü,. m) Onay makamı: Kurum Yönetim Kurulunu, Yönetim Kurulunun yetki vermesi halinde yetki verilen diğer makamları,. n) Ortak girişim: Maden sahasının devralınması veya rezervin rödövans karşılığı üretilmesi için maden sahasındaki rezervin üretilmesi için açılan ihaleye müşterek olarak katılmak ve teklif vermek için birden fazla gerçek veya tüzel kişinin aralarında yaptıkları anlaşma ile kurulan ve bu Yönetmeliğe göre hazırlanan ihale şartnamesi hükümlerine tâbi bulunan topluluğu,. o) Pasa değerlendirme izni: Yürürlükteki ruhsat sahalarında yapılan faaliyetler sonucunda ortaya çıkan pasa, bakiye, atık/artıkların ruhsat sahibi tarafından değerlendirilebilmesi için, Maden Kanununa göre MAPEG tarafından verilen izni,. ö) Ruhsat hukuku: Ruhsat sahiplerinin ruhsattan doğan hak ve yükümlülükleri,. p) Ruhsat devri: Maden Kanununun ek 1 inci maddesi kapsamında; Kurum uhdesinde bulunan maden ruhsatlarının ihale edilerek devredilmesi ile Kurum ruhsat sahalarındaki rödövansçıların, rödövansa konu olan kısmın ruhsat sahalarından bölünerek rödövans sözleşmesi hükümleri saklı kalmak kaydıyla rödövans sözleşmesi yapılan kişiye devredilmesini,. r) Rödövans payı: Ruhsat hukuku Kuruma ait olan maden sahalarının, işletme hakkının sözleşme ile gerçek veya tüzel kişilere belirli bir süre bırakılması durumunda, maden sahasının işletilmesini üstlenen gerçek veya tüzel kişilerin, üretilen birim ton maden, pasa, eski artık, metre küp metan gazı veya kWh elektrik üretimi için Kuruma ödemeyi taahhüt ettiği payı,. s) Rödövans sözleşmesi: Ruhsat sahalarındaki madenlerin üretilerek değerlendirilmesi, metan gazı, eski artık ve pasanın değerlendirilmesi amacıyla üçüncü kişilere veya kuruluşlara tasarruf hakkı sağlamak üzere ruhsat sahasının tamamı ya da bir kısmı için ruhsat sahiplerinin bu kişilerle yapmış oldukları sözleşmeleri,. ş) Sözleşme: Kurum ile işletmeci/satın alan arasında yapılan yazılı anlaşmayı,. t) Sözleşme süresi: İhale sözleşmesi veya şartnamesinde belirtilen tarihlerde başlayan ve biten, sözleşmenin tüm safhalarını içeren süreyi,. u) Şartname: Yapılacak işlerin genel, özel, teknik ve idari esas ve usullerini gösteren belgeleri ve eklerini,. ü) Tahmini bedel/oran: İhale konusu işlerin, tekliflerin alınmasından önce Kurum tarafından tahmin edilen pay oranını veya bedeli,. v) Talep eden birim: İhalenin yapılmasını talep eden Daire Başkanlığını,. y) Teklif cetveli: İsteklilerin tekliflerini sunacağı ve Kurum tarafından ihale dokümanı içinde verilmiş olan formu,. z) Teklif sahibi: İhaleye teklif veren gerçek veya tüzel kişiyi ya da ortak girişimleri,. aa) Teklif tarihi: Teklifin verildiği son gün ve saati,. bb) Üretim dönemi: Hazırlık döneminin bittiği tarihi takip eden ayın ilk gününden başlamak üzere sözleşmenin bitimine kadar olan fiili üretim yapılacak toplam süreyi,. cc) Yönetim Kurulu: Türkiye Kömür İşletmeleri Kurumu Genel Müdürlüğü Yönetim Kurulunu,. ifade eder. İKİNCİ BÖLÜM. Temel İlke, İhale Yetkilisi ve Sorumluluk. Temel ilke. MADDE 5- (1) Kurum, yapacağı ihalelerde saydamlığı, rekabeti, eşit muameleyi, güvenirliği, gizliliği, kamuoyu denetimini, ihtiyaçların uygun şartlarla ve zamanında karşılanmasını ve kaynakların verimli kullanılmasını sağlamakla sorumludur. İhale yetkilisi ve yetki devri. MADDE 6- (1) Bu Yönetmelik kapsamındaki işler için ihale yetkilisi Yönetim Kuruludur. Yönetim Kurulu yetkilerinin tamamını veya bir kısmını uygun görülen kişilere/birimlere devredebilir. (2) Yetki devri ile bu Yönetmelik kapsamına giren işlere ait ihalelerde;. a) İhale dokümanının hazırlanması, ihale usulünün belirlenmesi, ihale ön onayların alınması işlemleri talep eden birim tarafından,. b) İhaleye çıkma, ihale kararını alma ve ihale yetkilisince kararın onaylanması işlemleri ile sözleşme yapılmasına kadar (sözleşme yapılması dâhil) işlemler satınalma birimi tarafından,. c) Sözleşme imzalandıktan sonra işin yürütülmesi ile ilgili diğer işlemler ihtisas alanlarına göre; ilgili daire başkanlığının koordinasyonu ile ilgili Kontrol veya İşletme Müdürlüğü veya İşletme Müdürlüğünün ilgili birimi tarafından,. sağlanır. (3) İhale işlemlerine başlamadan önce ve/veya ihale sonrası sözleşme aşamasında gerekmesi halinde mer’i mevzuat hükümlerine göre ilgili izinler alınır. Sorumluluk. MADDE 7- (1) İhale ile ilgili işlemler ve bunlara ilişkin yetki ve sorumlulukların, bu Yönetmelikle kendilerine ihale yapma yetkisi verilen birimlere bırakılması esastır. İhalelerle ilgili konularda, isteklilerle yapılacak yazılı ve sözlü görüşmeler ihale yapma yetkisi verilen birimce yürütülür ve sonuçlandırılır. İlgili birimler yürüttükleri iş ve işlemlerden sorumludurlar. Bu Yönetmeliğin uygulanmasında, kendilerine görev verilen birimlerin her kademesindeki yetkililer, yetkileri çerçevesinde sorumludur. ÜÇÜNCÜ BÖLÜM. Şartnameler. Şartnameler. MADDE 8- (1) İhale konusu işlerin şartname ve varsa ekleri, talep sahibi birim veya ihaleye çıkma yetkisi verilen birim tarafından hazırlanır. Şartname ve eklerinin onaylı suretleri ihaleye çıkan birimce işin özelliğine göre bedelsiz veya takdir edilecek bir bedel karşılığında isteklilere verilir. Bu şartnamelerde işin mahiyetine göre konulacak özel ve teknik şartlardan başka aşağıda belirtilen bilgilere yer verilir:. a) İşin niteliği, çeşidi, miktarı, kapsamı, karakteristiği ve yeri,. b) Alternatif teklif verilip verilemeyeceği,. c) Proje öngörülüyorsa, proje değişikliği yapılıp yapılamayacağı,. ç) Geçici ve kesin teminatlar ile teminatların oranı veya tutarı, kabul ve iade şekil ve şartları, nelerin teminat olarak kabul edileceği ile tabi olduğu mevzuat itibarıyla kamu ihalelerine teminat vermeksizin iştirak eden kamu kurum ve kuruluşları ile diğer kişi ve kuruluşlardan geçici teminat alınmayacağı, ek geçici teminat alınması ile geçici ve ek geçici teminatın iadesi koşulları,. d) Yabancıların ihaleye katılım durumları ile tabi olacağı hususlar,. e) İhaleye katılabilmek için gerekli belgeler ve yeterlilik kriterleri,. f) Vergi, resim ve harçlar ile sözleşme giderlerinin kimin tarafından ödeneceği,. g) İhale ve teklif verme şekli, süresi, yeri, ihaleden vazgeçme ve sözleşmenin imzalanmaması halinde yapılacak işlemler,. ğ) İşin yapılma veya teslim süresi, sözleşme süresi, teslim etme, teslim alma şekli ve şartları,. h) Süre uzatımı verilebilecek haller ve şartları,. ı) Rödövans olarak alınacak payın belirlenme ve güncellenme usulleri ile bunların, birim fiyat veya götürü bedel esaslarından hangisine göre verileceği,. i) Tebligatların nereye, ne zaman ve nasıl yapılacağı,. j) Ödeme yeri ve şartları,. k) İhale yöntemi, tekliflerde artırma haddi ve şartları,. l) İşe başlama, işi tamamlama tarihleri,. m) İhale safhasında veya sözleşmenin imzalanmaması halinde uygulanacak cezai işlemler,. n) İhale konusu taahhüdün miktarının artması veya eksilmesi halinde artan veya eksilen kısmının yapılış zamanı ile şekil ve miktarı,. o) Devir, temlik ve temsilcilik esasları,. ö) Kurumun, yapılan ihalede, 8/9/1983 tarihli ve 2886 sayılı Devlet İhale Kanunu ve 4/1/2002 tarihli ve 4734 sayılı Kamu İhale Kanununa tabi olmadığı, ihaleyi yapıp yapmamakta, iptal etmekte veya dilediğine yapmakta ve en uygun bedeli tespit etmekte serbest olduğu ve bu durumlarda isteklilerin Kurumdan herhangi bir ad altında maddi talepte bulunamayacağı hususu,. p) İhale bağlandıktan sonra idari, mali ve teknik nedenlerle Kurumun, sözleşmenin imzalanmaması konusunda yetkili olacağı hususu,. r) Teklif geçerlilik süresi ve bu süreden daha düşük geçerlilik süreli tekliflerin değerlendirmeye alınmayacağı,. s) İhaleye çıkılan maden sahasının ve/veya çalışma alanının 3 derece ve 6 derecelik ülke koordinat sistemine bağlı sınır köşe noktaları koordinatları listesi ve işletmecinin belirtilen koordinatlar dışında üretim faaliyetlerinde bulunamayacağı,. ş) İhale dokümanında verilen belge, plan, harita ve benzeri her türlü belge ve bilginin, sadece bilgi mahiyetinde olduğu; Kuruma herhangi bir sorumluluk yüklemeyeceği, esas olanın; isteklinin sahayı yerinde görüp, şartlarını inceleyip, her türlü etüt ve araştırmayı yaptıktan sonra teklifini hazırlaması ve vermesi olduğu,. t) Sözleşmenin yürürlüğe girmesine ilişkin koşullar, yer teslimi şartları, hazırlık dönemine dair esaslar, işletme projesinin sunulmasına ilişkin esaslar, hazırlık ve üretim dönemlerine ilişkin açıklamalar,. u) İhale kapsamında alınacak rödövans, pay veya ihale kapsamında alınacak tüm bedellerin tahakkuku ve ödemeleri,. ü) İşin başlangıcından bitimine kadar yıllara ait iş programı ile ilgili bilgiler,. v) Kurumun, Maden Kanunu ve 21/9/2017 tarihli ve 30187 sayılı Resmî Gazete’de yayımlanan Maden Yönetmeliğinden kaynaklanan yükümlülüklerinin kim tarafından yerine getirilmek zorunda bulunulduğu, bu yükümlülüklerin neler olduğu ve yerine getirilmemesi halinde ne gibi cezaların uygulanacağı,. y) Rödövans pay tahakkukunun ne şekilde olacağı (üretilen maden cinsi (tüvenan, satılabilir, satılan) veya üretilen elektrik enerjisi miktarı üzerinden),. z) Rödövans pay tahakkukuna esas olacak madenin tartılacağı kantarların kimin tarafından nerede kurulacağı, kalibrasyonları ve kantar hata payı oranları ile ilgili uygulamanın nasıl olacağı,. aa) Termik santral kurulması halinde, üretilecek enerjinin, santralden üretilen ve iç tüketim öncesi kurulan enerji santrali brüt üretim sayacından okunmasına ilişkin esasları,. bb) Kurumun, satışta öncelikli alım hakkını kullanmak istemesi halinde bunun hangi esaslar dâhilinde kullanılacağı,. cc) Öncelikli alım hakkı kullanılan veya Kurum tarafından kömür alınan sahalarda numune alınması ve kömür analizlerinin nasıl yapılacağı ve diğer ilave işlerin hangi koşullar ile yaptırılacağı,. çç) Ölçüm ve kontrollerin yapılma şekillerinin ve sıklıklarının ne olacağı, yıl sonu mutabakatının ve iş bitim tespitinin nasıl yapılacağı,. dd) İşletmecinin yapılacak kontrollerin gerektirdiği bilgi ve belgeleri kontrol birimine vermek, ölçüm konusunda gerekli güvenlik ve kolaylığı sağlamak zorunda bulunduğu,. ee) Tahakkuka esas dosyada hangi belgelerin bulunması gerektiği ve bunların kimler tarafından düzenleneceği,. ff) İşletmecinin yükümlülüklerini yerine getirmediği durumlarda (işletmecinin teminatını gelir kaydetme ve yasal yollara başvurma hakkı saklı kalmak kaydıyla) Kurumun sözleşmeyi tek taraflı fesih edeceği,. gg) Kamulaştırma, orman irtifak hakkı, arazi satın alma veya kiralama, arazi düzenleme ve ıslahıyla ilgili yükümlülükler ile bunların kimin tarafından ne şekilde yapılacağı,. ğğ) Kazı ve yıkımlarda bulunacak değerli eşyalar ile ilgili olarak neler yapılması gerektiği,. hh) Kuruma ait taşınmazların kullanımının, devrinin veya kiralanmasının nasıl olacağı,. ıı) Çalışma alanında kömürle beraber başka cevher üretilmesi durumunda uygulamanın nasıl olacağı,. ii) İhale sonucunun nasıl duyurulacağı,. jj) İhale safhasındaki yasak fiil ve davranışlar,. kk) İhalelerden yasaklama,. ll) Sözleşme yapılmasında Kurumun görev ve sorumluluğu,. mm) İhaleye katılamayacak olanlar,. nn) Mevcut verilere dayalı olarak ihale edilen sahada işleticinin, Ulusal Maden Kaynak ve Rezerv Raporlama (UMREK) koduna göre hazırlatacağı rapordaki verilerin ihale dokümanında yer alan verilerle örtüşmemesi halinde, UMREK koduna göre hazırlanmış rapordaki veriler esas alınarak sözleşmenin tasfiyesi dahil ana sözleşmede “teklif bedeli/oranı” hariç gerekli değişikliklerin yapılacağı ve bu çalışmalar sonucunda tespit edilmişse yeni rezerv alanlarının da işleticiye verilebileceği, bu durumda şartların sözleşmeye ek protokol yapılarak düzenleneceği,. hususlarının tamamına veya bir kısmına, ihale konusu işin özelliğine göre yer verilir. (2) Tanıtım dosyasında aşağıdaki bilgi ve belgelerden var olanlar konulur:. a) Ruhsat fotokopisi,. b) Jeoloji haritaları,. c) Sahanın sondaj ve rezerv bilgileri,. ç) Ormanlık alanlar, mülkiyet, irtifak, kamulaştırma, enerji nakil hattı, vs. gibi detayları gösterir plan ve varsa bunlara ilişkin izinler,. d) Saha ve çevresindeki yerleşim, yol, göl, baraj, vs. gibi detayları gösterir plan,. e) Sahada daha önce üretim yapılmışsa son durumu gösterir imalat ve faaliyet planları. (3) Uluslararası olarak yapılan ihalelerde yukarıdaki hükümlere ilave olarak;. a) Geçici ve kesin teminat mektuplarının bir Türk Bankası tarafından kontrgaranti edilmesi gerektiği,. b) İhalelerde verilecek, geçici ve kesin teminatların mümessil firmalar tarafından adlarına tanzim ettirilemeyeceği,. c) Türkçe ve yabancı dillerde hazırlanan şartnamelerden, ihtilaf halinde Türkçe olan şartname metninin geçerli olacağı,. ç) Tekliflerde firma mümessillerinin isim ve adreslerinin belirtileceği,. hususlarına da yer verilir. (4) Yönetmelik kapsamında kullanılacak şartnameler Kurum tarafından tip şartnamenin, işin niteliği ve özelliklerine göre şekillendirilmesiyle hazırlanır. DÖRDÜNCÜ BÖLÜM. Bedel Tespiti, İhale Dosyası, İhale İlanı, Geçici Teminat, Ek Teminat. Tahmini bedel tespiti. MADDE 9- (1) Tahmin edilen bedel, pay veya oran bu Yönetmeliğin 2 nci maddesinde belirtilen işleri talep eden birim tarafından tespit edilir veya ettirilir. Tahmin edilen bedel, pay veya oran KDV hariç olarak belirlenecektir. İhalede istekliler tarafından teklif edilecek bedel, pay veya oran da KDV hariç olarak teklif edilecektir. Tahmin edilen bedel, pay veya oranın geçerlilik süresi 6 aydır. Bu süreyi aşan tahmin edilen bedellerde güncelleme yapılır. (2) Tahmin edilen bedel, pay veya oranın hesabında kullanılacak fiyatlar, işin ve madenin özelliklerine göre gerektiğinde belediye, ticaret odası, sanayi odası, borsa, MAPEG ya da kamu kurum kuruluşlarınca ilan edilen fiyatlar üzerinden veya bunlardan soruşturulmak ve/veya piyasa araştırması yapılmak suretiyle elde edilebilir. Tahmin edilen bedelin tespitinde; rezerv, kalorifik ve kimyasal özellikler, jeolojik-hidrojeolojik koşullar, üretim ve pazar koşulları, sosyoekonomik şartlar ve diğer parametreler, ihale konusu işle ilgili olarak dokümanda istenen genel hususlar da değerlendirilerek tahmin edilen bedel, pay veya oranın belirlenmesinde veri olarak kullanılabilir. (3) İhale konusu işlerde bedel, pay ve oran tahmini yapılarak ihaleye çıkılması esastır. Tahminin yapılamaması durumunda tahmin yapılamama nedeni açıklandıktan ve bir tutanakla belirlendikten sonra ihale yetkilisinin onayı ile bedel tahmini yapılmadan ihale yapılabilir. İhale işlem dosyasının düzenlenmesi. MADDE 10- (1) İhale suretiyle yapılacak işler için bir ihale işlem dosyası düzenlenir. Bu dosyada varsa onay belgesi, tahmin edilen pay, oran veya bedele ilişkin hesap tutanağı, şartname ve ekleri, gerekli projeler, sözleşme tasarısı ve dosyada bulundurulmasında yarar görülen diğer belgeler bulunur. İhale işlem dosyası, işin konusuna göre ilgili birim tarafından hazırlanır. İlandan sonra, ilana ilişkin belgeler ile gazete kupürleri de dosyaya konur. İhale öncesi ve sonrasına ait diğer belgeler ihale işlem dosyasında muhafaza edilir. İhalenin ilanı. MADDE 11- (1) İhale, işin özelliğine göre; bütün katılımcılara tekliflerini hazırlayabilmeleri için yeterli süre tanımak suretiyle, en çok sayıda katılımcı sağlamak üzere mektupla veya ilan yoluyla duyurulur. a) İlan yoluyla yapılacak ihaleler;. 1) Mahalli gazetede,. 2) Basın İlan Kurumu aracılığı ile normal veya yüksek tirajlı bir gazetede,. 3) Kurum internet sayfasında, işin gereğine göre bu fıkrada belirtilen yerlerin en az ikisinde yayımlanmak sureti ile duyurulur. Son ilan ile ihale tarihi arasında 20 günden az süre olamaz. b) Gerekli görülen hallerde il özel idareleri, belediye, hükümet binalarındaki ilan tahtalarına asılacak yazılarla veya diğer yayın araçlarıyla duyuru yapılır. Bu işlemler bir yazı veya tutanakla belgelenir. c) Yabancı ülkelerdeki isteklilerin de katılması yararlı görülen ihaleler için yabancı ülkelerde ilan yaptırılabilir. Ancak bu ilan, ihale gününden en az 45 gün önce yapılır. ç) Pazarlık usulü ile yapılacak ihaleler için Kurum ilan yapıp yapmamakta serbesttir. (2) İhale için tespit olunan tarih, tatil gününe rastlamışsa ihale, tekrar ilana gerek kalmaksızın tatili takip eden ilk iş gününde aynı yer ve saatte yapılır. İlandan sonra çalışma saati değişse de ihale ilan edilen saatte yapılır. İlanlarda bulunması zorunlu hususlar. MADDE 12- (1) İhale dokümanında belirtilmeyen hususlara ilanlarda yer verilemez. İhale ilanlarında aşağıdaki hususlar belirtilir:. a) Kurumun adı, adresi, telefon ve faks numarası,. b) İhale konusu işin niteliği, yeri ve miktarı,. c) İhale konusu işe başlama, teslim alma ve işin süresi veya bitirme tarihi,. ç) Şartname ve eklerinin nerelerden, hangi şartlarla temin edileceği,. d) İhalenin nerede, hangi tarih ve saatte, hangi usulde yapılacağı,. e) Varsa muhammen bedel veya asgari bedel, pay tutarı veya oranı ile geçici teminat tutarı,. f) İsteklilerde aranacak belge ve yeterliliklerin neler olduğu,. g) Kapalı teklif usulüyle yapılacak ihalelerde tekliflerin hangi tarih ve saate kadar nereye verileceği,. ğ) Tekliflerin geçerlilik süresi,. h) Kurumun yapılan ihalede, Devlet İhale Kanununa ve Kamu İhale Kanununa tabi olmadığı, ihaleyi yapıp yapmamakta veya dilediğine kısmen veya tamamen yapmakta serbest olduğu. İhale dokümanına ilişkin değişiklik veya açıklama yapılması. MADDE 13- (1) İlan yapıldıktan sonra ihale dokümanında değişiklik yapılmaması esastır. Ancak, ilan yapıldıktan sonra, tekliflerin hazırlanmasını veya işin gerçekleştirilmesini etkileyebilecek; maddi hatalar, teknik hatalar veya eksikliklerin Kurum tarafından tespit edilmesi halinde ya da isteklilerce son teklif verme gününden 5 gün öncesine kadar yazılı olarak bildirilmesi hâllerinde ihale dokümanında değişiklik yapılabilir. Değişikliği gerektiren sebepler ilgili daire tarafından gerekçeleri ile birlikte bir tutanakla tespit edilir. Yapılması istenilen değişiklikler, değişikliği talep eden birim tarafından, ihale yetkilisinin onayı ile birlikte satınalma birimine bildirilir. Yapılan bu değişikliklere ilişkin ihale dokümanının bağlayıcı bir parçası olan zeyilname, son teklif verme gününden en az 5 gün öncesinde, bilgi sahibi olmalarını temin edecek şekilde ihale dokümanı alanların tamamına gönderilir. (2) Zeyilname ile yapılan değişiklikler nedeniyle tekliflerin hazırlanabilmesi için ek süreye ihtiyaç duyulması hâlinde; ihale tarihi zeyilname ile ertelenebilir. Zeyilname düzenlenmesi hâlinde, teklifini bu düzenlemeden önce vermiş olan isteklilere tekliflerini geri çekerek, yeniden teklif verme imkânı sağlanır. (3) Ayrıca, istekliler tekliflerini hazırlarken ihale dokümanında açıklanmasına ihtiyaç duyulan hususlarla ilgili olarak, son teklif verme gününden 5 gün öncesine kadar yazılı olarak açıklama talep edebilir. Bu talebin uygun görülmesi hâlinde yapılacak açıklama, bu tarihe kadar ihale dokümanı alan bütün isteklilere, son teklif verme gününden iki gün öncesinde bilgi sahibi olmalarını temin edecek şekilde ve açıklama talebinde bulunan istekli belirtilmeksizin yazılı olarak gönderilir. Sonradan ihale dokümanı talep edenlerin ihale dokümanı içerisinde bu açıklamaların bulunması sağlanır. Geçici teminat ve ek teminat. MADDE 14- (1) Bu Yönetmelik kapsamına giren işlere ait ihalelerde, işin türüne göre teminat miktarı ve ek teminatın tutarı/oranına ilişkin bilgiler işin şartnamesinde belirtilir. (2) Her ne suretle olursa olsun Kurum tarafından alınan teminatlar hangi ad altında alınırsa alınsın haczedilemez ve üzerine ihtiyati tedbir konulamaz. Geçici teminat ve ek teminat olarak kabul edilecek değerler. MADDE 15- (1) Teminat ve ek teminat olarak kabul edilecek değerlere ilişkin bilgiler işin şartnamesinde belirtilir. BEŞİNCİ BÖLÜM. İhale Komisyonu Kuruluş, Görev, Yetki ve Çalışma Usulleri. İhale komisyonu. MADDE 16- (1) Bu Yönetmelikte belirlenen usul ve esasları yürütmek üzere ihale komisyonu teşkil edilir. İhale Komisyonu:. a) Başkan: Satınalma işlerinin yürütüldüğü birimin Daire Başkanı,. b) Üye: İhaleyi talep eden birimin Daire Başkanı,. c) Üye: Muhasebe işlerinin yürütüldüğü birimin Daire Başkanı,. ç) Üye: Şube Müdürü (İhaleyi talep eden Daire Başkanlığından),. d) Üye: Uzman üye,. olmak üzere en az beş kişiden oluşur. (2) Asil üyelerin görevleri başında bulunamadığı durumlarda komisyon çalışmalarına katılmak üzere, en az beş yedek üye belirlenir. İhale komisyonu görev, yetki ve çalışma usulleri. MADDE 17- (1) Komisyon, üye tam sayısı ile toplanır. Kararlar çoğunlukla alınır. Komisyonun çalışma gün ve saatleri, satınalma işlerinin yürütüldüğü Daire Başkanlığı tarafından üyelere yazılı veya sözlü olarak önceden duyurulur. Üyeler kararlarında çekimser kalamazlar. Şayet verilen kararda karşı oy mevcut ise bu görüş komisyon görüşmeleri sırasında üyelere açıklanır ve karşı oy sahibi muhalefetini gerekçeleriyle birlikte yazmak suretiyle kararı imzalar. (2) Üyelerden birinin izinli, raporlu veya görevli olması gibi sebeplerle toplantıya iştirak edememesi halinde yedek üye toplantıya katılır. (3) İhale komisyonunca alınan kararlar ve düzenlenen tutanaklar, komisyon başkan ve üyelerinin adları, soyadları ve görev unvanları belirtilerek imzalanır. (4) Komisyon, şartnamede belirtilen esaslara göre en uygun teklifi belirlemek suretiyle karar alır. (5) Nihai komisyon kararları Yönetim Kurulunun onayı ile yürürlüğe girer. Yönetim Kurulu ihale komisyon kararı tarihini izleyen en geç 10 (on) iş günü içerisinde ihale kararını onaylar veya gerekçesini açıkça belirtmek suretiyle ihaleyi iptal eder. (6) Komisyon, teklif sahipleri ile ilgili olarak vergi daireleri, Sosyal Güvenlik Kurumu vb. diğer tüm kamu kurum ve kuruluşları, uluslararası kuruluşlar, gerekli görebileceği diğer kaynaklar ve teklif sahiplerinden ek bilgi ve belge talep etme hakkını saklı tutar. Bu suretle temin edilen ek bilgi ve belgeler de tekliflerin değerlendirilmesinde dikkate alınır. ALTINCI BÖLÜM. İhale Usulleri, Kapalı Teklif Usulü, Açık Teklif Usulü,. Pazarlık Teklif Usulü, Karma İhale Usulü. İhale usulleri. MADDE 18- (1) Bu Yönetmelik kapsamında yapılacak ihalelerde aşağıdaki usuller uygulanır:. a) Kapalı teklif usulü,. b) Açık teklif usulü,. c) Pazarlık usulü,. ç) Karma ihale usulü. (2) İşin gereği ve niteliğine göre bu usullerden hangisinin uygulanacağına, bu Yönetmelik hükümlerine göre ihale yetkilisi tarafından karar verilir. Kapalı teklif usulü. MADDE 19- (1) Kapalı teklif usulü, isteklilerin şartnamelerde belirtilen usul ve esaslara göre belirlenen gün ve saate kadar tekliflerini kapalı zarf içinde verdikleri ihale usulüdür. Kapalı teklif usulüyle yapılacak olan ihalelerde aşağıdaki hususlara uyulması esastır:. a) Kapalı teklif usulünde istekliler, tekliflerini yazılı olarak yaparlar. Teklif mektubu bir zarfa konulup kapatıldıktan sonra zarfın üzerine isteklinin adı, soyadı ve tebligata esas olarak göstereceği açık ya da KEP adresi yazılır. Zarfın yapıştırılan yeri istekli tarafından imzalanır, kaşe vurulur veya mühürlenir. Bu zarf, geçici teminata ait alındı makbuzu veya banka teminat mektubu ve istenilen diğer belgelerle beraber ikinci bir zarfa konularak kapatılır. Dış zarfın üzerine isteklinin adı ve soyadı ile açık adresi, KEP adresi ve teklifin hangi ihaleye ait olduğu yazıldıktan sonra imzalanır, kaşelenir veya mühürlenir. Teklif mektuplarının istekli tarafından ad ve soyadı da yazılarak imzalanması ve bu mektuplarda şartname ve eklerinin tamamen okunup kabul edildiğinin belirtilmesi, teklif edilen bedelin veya oranın rakam ve yazı ile açık olarak yazılması zorunludur. b) Tüm istekliler tekliflerini; şartname ve dolayısıyla ilanda belirtilen saate kadar alındı belgesi karşılığında Kurumun muhaberat birimine verirler. Birim tarafından; teklif zarfının üstüne kaşe vurulur, alındığı tarih ve numarası yazılarak imzalanır. İstekliler tarafından teklifler iadeli taahhütlü mektup ile de gönderilebilir. Bu takdirde dış zarfın üzerine Kurumun adresi ile hangi ihaleye ait olduğu, isteklilerin adı ile soyadı ve açık adresi yazılır. Posta yolu ile gönderilecek tekliflerin ilanda belirtilen saate kadar Kurum belge yönetim birimine ulaşması gereklidir. Postadaki gecikme sebebi ile işleme alınmayan tekliflerin tebliğ zamanı bir tutanakla tespit edilir. c) Tekliflerin açılma saati gelince hazır bulunan isteklilerin, adı, soyadı yazılarak ve imzaları alınarak tespit edilir ve kaç teklif verilmiş olduğu bir tutanakla belirtildikten sonra dış zarflar hazır bulunan istekliler önünde açılarak, istenilen belgelerin ve geçici teminatın verilmiş olup olmadığı aranır. İhalelerde istenilen belgelerden eksik belgeli olan teklifler kesinlikle dikkate alınmaz ve hiçbir şekilde tamamlattırılmaz, iç zarfları da açılmaz. ç) Teklif mektuplarını taşıyan iç zarflar açılmadan önce komisyon ile ihaleye katılacaklar dışındakiler ihale odasından çıkarılır, zarflar açılarak teklifler komisyon başkanı veya görevlendireceği biri tarafından okunur ve tutanak düzenlenir. Bu tutanak komisyon başkanı ve üyeleri tarafından imzalanır. Şartnameye uymayan veya başka şartlar taşıyan teklif mektupları ve ayrıca ihale şartnamelerinde belirlenen oranlardan eksik olarak tevdi edilen teminatlı teklifler değerlendirmeye alınmaz. Teklifler ve varsa ekleri komisyon üyelerince paraflanır. d) Bu fıkranın (ç) bendine göre zarfları açılarak okunan teklifler incelenerek;. 1) Tekliflerin mali ve teknik yönden daha kapsamlı olarak değerlendirilmesi için toplantının başka bir güne bırakıldığı,. 2) İhalenin yapılamadığı,. hususlarından birine karar verilerek bu durum gerekçeli bir karar veya karar özeti halinde yazılır ve komisyon başkanı ve üyeleri tarafından imzalanır. e) Tekliflerin eşit olması halinde, uyulacak esaslar ihale usul ve şekillerine göre ihale şartnamesi ve ekinde belirtilir. f) Kapalı teklif usulü ile yapılan ihalelerde, istekli çıkmadığı veya teklif olunan bedel, pay veya oran komisyonca uygun görülmediği durumlarda yeniden aynı usulle veya ihale yetkilisinin onayı alınmak şartı ile değişik usul ve şartlarla ihaleye çıkılabilir. Açık teklif usulü. MADDE 20- (1) Açık teklif usulü ile yapılan ihalelerde uygulanacak esaslar şunlardır:. a) Açık teklif usulüne göre ihaleler, isteklilerin ihale komisyonları önünde tekliflerini sözlü olarak belirtmeleri suretiyle yapılır. İstekliler, ilanda belirtilen ihale saatine kadar Kurum muhaberat birimine ulaşmış olmak kaydı ile şartnamedeki esaslara uygun olarak düzenleyecekleri tekliflerini iadeli taahhütlü bir mektupla da gönderebilirler. Söz konusu teklif sahibi, komisyonda hazır bulunmadığı takdirde posta ile gönderilen teklif son ve kesin teklif olarak kabul edilir. b) İlanda belirtilen ihale saati geldiğinde, ihale komisyonu isteklilerin komisyona sunduğu belgelerini ve geçici teminat verip vermemiş olduklarını inceler ve kimlerin ihaleye katılabileceğini bildirir. İhaleye katılamayacakların belge ve teminatlarının geri verilmesi kararlaştırılır. Tüm bu işlemler bütün istekliler önünde, bir tutanakla tespit edilir. Tutanak işlemleri sona erdiğinde ihaleye giremeyeceği tespit edilenler, ihale salonundan çıkartılır. İhaleye katılabilecek olan diğer istekliler, önce şartnameyi imzalamaya ve daha sonra sırası ile tekliflerini iletmeye çağrılır. Yapılacak teklifler ihaleye ait çizelgeye yazılır ve teklif sahipleri tarafından imzalanır. İlk teklifler bu şekilde tespit edildikten sonra komisyon başkanı, posta ile yapılmış teklifler var ise okutarak bu tekliflerinde ihaleye ait çizelgeye yazılmasını sağlar. Bundan sonra istekliler sırası ile tekliflerde bulunmaya devam ederler. İhaleden çekilen isteklilerin bu durumları ihaleye ait çizelgeye yazılır ve imzaları alınır. İlgilinin imzadan çekinmesi halinde bu durum ayrıca ifade edilir. İhaleden çekilenler, yeniden teklifte bulunamazlar. Teklifler yapıldığı sırada, yapılan artırımların işi uzatacağı anlaşılırsa; isteklilerden komisyon huzurunda son tekliflerini yazılı olarak bildirmeleri istenebilir. Daha önce ihaleden çekilmiş olanlar, bu durumda yazılı teklif veremezler. c) Sözlü ve yazılı son teklifler alındıktan sonra, ihale 19 uncu maddenin birinci fıkrasının (d) bendindeki ilkeler esas alınarak karara bağlanır. ç) Açık teklif usulü ile yapılan ihalelerde istekli çıkmadığı, isteklilerin belgeleri veya son teklifleri komisyon tarafından uygun görülmediği takdirde yeniden aynı usulle ihale yapılır veya Kurum yararı görüldüğü takdirde, ihale yetkilisinden onay almak koşulu ile değişik usul ve şartlarla ihale yaptırılabilir. Pazarlık usulü. MADDE 21- (1) İhale yetkilisi tarafından gerekli ve uygun görülen durumlarda pazarlık usulü ile ihale yapılabilir. (2) Pazarlık usulü ile yapılan ihalelerde teklif alınması belli bir şekle bağlı değildir. İhaleler, komisyon tarafından işin nitelik ve gereğine göre bir veya daha fazla istekliden yazılı veya sözlü teklifler almak ve bedel, pay veya oran üzerinden anlaşmak suretiyle yapılır. (3) Pazarlığın hangi suretle yapıldığı, hangi tekliflerde bulunulduğu ve ihaleyi alanların neden tercih edildiği pazarlık kararında belirtilir. (4) Pazarlık usulü ile yapılacak ihalelerde geçici teminat alınması zorunlu değildir. Karma ihale usulü. MADDE 22- (1) İhale, birden fazla teklif sahibinden kapalı zarfla tekliflerin alınmasını müteakip görüşmeler yapılarak pazarlık usulüyle gerçekleştirilir. (2) İstekliler, tekliflerini yazılı olarak yaparlar. Teklif mektubu bir zarfa konulup kapatıldıktan sonra zarfın üzerine isteklinin adı, soyadı ve tebligata esas olarak göstereceği açık ya da KEP adresi yazılır. Zarfın yapıştırılan yeri istekli tarafından imzalanır, kaşe vurulur veya mühürlenir. Bu zarf, geçici teminata ait alındı makbuzu veya banka teminat mektubu ve istenilen diğer belgelerle beraber ikinci bir zarfa konularak kapatılır. Dış zarfın üzerine isteklinin adı ve soyadı ile açık adresi, KEP adresi ve teklifin hangi ihaleye ait olduğu yazıldıktan sonra imzalanır, kaşelenir veya mühürlenir. Teklif mektuplarının istekli tarafından ad ve soyadı da yazılarak imzalanması ve bu mektuplarda şartname ve eklerinin tamamen okunup kabul edildiğinin belirtilmesi, teklif edilen bedelin veya oranın rakam ve yazı ile açık olarak yazılması zorunludur. (3) Tüm istekliler tekliflerini; şartname ve dolayısıyla ilanda belirtilen saate kadar alındı belgesi karşılığında Kurumun ilgili muhaberat birimine verirler. Birim tarafından; teklif zarfının üstüne kaşe vurulur, alındığı tarih ve numarası yazılarak imzalanır. İstekliler tarafından teklifler iadeli taahhütlü mektup ile de gönderilebilir. Bu takdirde dış zarfın üzerine Kurumun adresi ile hangi ihaleye ait olduğu, isteklilerin adı ile soyadı ve açık adresi yazılır. Posta yolu ile gönderilecek tekliflerin ilanda belirtilen saate kadar Kurum belge yönetim birimine ulaşması gereklidir. Postadaki gecikme sebebi ile işleme alınmayan tekliflerin tebliğ zamanı bir tutanakla tespit edilir. (4) Teklifler veriliş sırasına göre, belirlenen ihale saatinde dış zarflar kontrol edilerek hazır bulunan istekliler huzurunda kaç teklifin verilmiş olduğu tutanak altına alındıktan sonra dış zarflar istekliler önünde açılır. İsteklilerin belgelerinin eksik olup olmadığı ve teklif mektubu ile geçici teminatlarının usulüne uygun olup olmadığı kontrol edilir. Belgeleri eksik veya teklif mektubu ile geçici teminatı usulüne uygun olmayan istekliler tutanakla tespit edilir ve bu teklifler değerlendirmeye alınmaz. (5) Teminat teyidi ve varsa belge eksikliklerinin tamamlanması için verilen süre sonunda komisyon yeniden toplanır. Teklif mektuplarını taşıyan iç zarflar açılmadan önce ihaleye katılacaklar dışındakiler ihale odasından çıkarılır. Hazirun kayda alınarak, iç zarfların bulunduğu ana zarf açılır ve teklifler komisyon başkanı veya görevlendireceği biri tarafından okunur ve tutanak düzenlenir. Bu tutanak komisyon başkanı ve üyeleri tarafından imzalanır. Şartnameye uymayan veya başka şartlar taşıyan teklif mektupları değerlendirmeye alınmaz. Ayrıca teklifler ve varsa ekleri komisyon üyelerince paraflanır. (6) Tekliflerin Komisyon tarafından değerlendirilmesini müteakip, teklif sahiplerinden, Komisyon tarafından belirlenecek ve oturumda açıklanacak yeni taban fiyattan/orandan aşağı olmamak üzere; belirlenecek ve ilan edilecek süre içerisinde kapalı zarfla ikinci teklifleri vermeleri istenir. İkinci teklifler belirlenen saatte açılır ve ilan edilmez. Nihai kapalı tekliflere göre Komisyon tarafından pazarlık görüşmeleri için yeni taban fiyat belirlenir. Pazarlık görüşmelerine en iyi üç teklif sahibi davet edilir. En iyi üçüncü teklif ile arasında bedel öngörülen ihalelerde %5; oran öngörülen ihalelerde %1’den az fark bulunan diğer teklif sahipleri de pazarlık görüşmelerine davet edilir. (7) Pazarlık görüşmelerine esas olarak görüşülecek konular ve buna ilişkin usul ve esaslar ile pazarlık görüşmelerinin günü, saati ve yeri Komisyon tarafından belirlenir. İhale öncesinde veya sürecinde teklif sahiplerine bildirilir. (8) Komisyonca, pazarlık görüşmelerine devam edilen teklif sahiplerinin katılımı ile yapılacak açık yarışma suretiyle ihale sonuçlandırılır. Görüşmeler ve alınan teklifler Komisyon tarafından tutanakla tespit edilir. Tutanak, Komisyon üyeleri ve teklif sahiplerince imzalanır. (9) Bu madde kapsamında işlemler yürütülerek;. 1) Tekliflerin mali ve teknik yönden daha kapsamlı olarak değerlendirilmesi için toplantının başka bir güne bırakıldığı,. 2) İhalenin yapılamadığı,. hususlarından birine karar verilerek bu durum gerekçeli bir karar veya karar özeti halinde yazılır ve komisyon başkanı ve üyeleri tarafından imzalanır. Teklifin geri alınması. MADDE 23- (1) İhale Komisyonu Başkanlığına verilen teklifler herhangi bir sebeple geri alınamaz. İhale Komisyonu Başkanlığına verildikten sonra teklifinden geri dönmek isteyen isteklinin geçici teminatı, protesto çekmeye, ihtar göndermeye veya mahkemeden karar almaya gerek kalmaksızın Kurumca irat kaydedilir. Kurum, teklif geçerlilik süresinin uzatılmasını talep edebilir. Bu durumda istekli bu talebi kabul edip etmemekte serbesttir. Kurum, ihale gününden itibaren teklif geçerlilik süresi içinde teklifi kabul veya reddettiğini istekliye tebliğ etmediği takdirde, istekli teklifinden vazgeçebilir. Bu durumda isteklinin geçici teminatı faizsiz olarak iade edilir. YEDİNCİ BÖLÜM. Tekliflerin Değerlendirilmesi ve İhale Kararları. Tekliflerin değerlendirilmesi. MADDE 24- (1) İhale komisyonu tekliflerin incelenmesi, karşılaştırılması ve değerlendirilmesinde yararlanmak üzere net olmayan hususlarla ilgili, isteklilerden yazılı olarak tekliflerini açıklamalarını isteyebilir. Ancak bu açıklama, hiçbir şekilde teklif fiyatında değişiklik yapılması veya ihale dokümanında yer alan şartlara uygun olmayan tekliflerin uygun hale getirilmesi amacıyla istenilmez ve yapılmaz. (2) Tekliflerin değerlendirilmesinde, öncelikle belgeleri eksik olduğu veya teklif mektubu ile geçici teminatı usulüne uygun olmadığı ilk oturumda tespit edilen isteklilerin tekliflerinin değerlendirmesi, ihale usulüne göre ilgili maddesi doğrultusunda yapılır. (3) En son aşamada, isteklilerin teklif mektubu eki cetvellerinde aritmetik hata bulunup bulunmadığı kontrol edilir. Teklif edilen bedelleri/oranları gösteren teklif mektubu eki cetvelde çarpım ve toplamlarda aritmetik hata bulunması halinde, isteklilerce teklif edilen birim bedeller/oranlar esas alınmak kaydıyla, aritmetik hatalar ihale komisyonu tarafından resen düzeltilir. Yapılan bu düzeltme sonucu bulunan teklif, isteklinin esas teklifi olarak kabul edilir. Kararlarda bulunması gerekli hususlar. MADDE 25- (1) İhale komisyonlarınca alınan kararlar komisyon başkan ve üyelerinin adları, soyadları ve esas görevleri yazılarak imzalanır. (2) Tutanaklarda ve alınan kararlarda isteklilerin adları, adresleri, teklif ettikleri bedeller/oranlar, ihalenin hangi tarihte ve hangi istekli üzerine ve hangi gerekçelerle yapıldığı, ihale yapılmamış ise nedenleri belirtilir. İhale kararlarının onayı veya iptal edilmesi. MADDE 26- (1) İhalenin yapılmasına ilişkin olarak ihale komisyonları tarafından ihalenin iptali dışında alınan kararlar, ihale yetkilisi tarafından 5 (beş) iş günü içerisinde onaylanır veya iptal edilir. İhale yetkilisi tarafından karar iptal edilirse ihale hükümsüz sayılır. İhalenin iptali halinde iptal gerekçeleri açıkça ifade edilir. (2) Komisyon tarafından iptal edilen ihale kararları ise kesin olup ihale yetkilisi bilgisine sunulur. Artırım teklifleri. MADDE 27- (1) Teklifler verildikten sonra istekliler tarafından yapılan artırım teklifleri kabul edilmez. Ancak en uygun teklifi veren istekliden Kurum yararına ihale komisyonunca artırım talep edilebilir. Birkaç istekli tarafından aynı bedel, pay veya oranın teklif edildiği ve bunların da uygun olduğu anlaşıldığı takdirde ihale komisyonunca bu isteklilerden ikinci bir yazılı teklif alınır ve bunlardan en uygun bedel, pay veya oranı teklif edene ihale edilir. SEKİZİNCİ BÖLÜM. Sözleşme Düzenlenmesi, Hazırlanması. Sözleşme düzenlenmesi. MADDE 28- (1) Bu Yönetmelik uyarınca yapılan ve onaylanan ihaleler, ihale dokümanındaki sözleşme taslağına uygun olarak bir sözleşmeye bağlanır. (2) Yönetmelik kapsamında kullanılacak sözleşmeler, kurum tarafından tip sözleşmelerin, işin niteliği ve özelliklerine göre şekillendirilmesiyle hazırlanır. Sözleşmelerde bulunması gereken hususlar. MADDE 29- (1) Sözleşmelerde bulunması gereken hususlar şunlardır:. a) Kurumun adı, adresi, KEP adresi, telefon ve faks numarası, internet adresi,. b) İşletmecinin veya devralanın adı, soyadı, ticari unvanı, tebligat adresi, KEP adresi, T.C. kimlik numarası, telefon ve faks numarası, e-mail adresi, varsa internet adresi,. c) Sözleşme konusu işin sözleşmeye esas bedeli, birim pay veya oranı ve sözleşme tutarı,. ç) İşin yapılacağı yer ve sözleşmenin yürütümünden sorumlu Kurum idari birimi,. d) Sözleşme konusu, kapsamı, işe başlama, işi bitirme tarihi ve sözleşme süresi,. e) Sözleşme süresince yapılacak iş miktarı,. f) Teslim etme ve teslim alma şekil ve şartları,. g) Rödövans pay, bedel tahakkuk yöntemi ile bunların ödeme yeri ve usulü,. ğ) Sözleşme giderlerine ait tüm ödemelerin işletmeciye ait olduğu,. h) Devlet hakkı, belediye payı, vergi, resim, harçlar ve benzeri yükümlülükler ile rödövans pay, bedel ve orana ait KDV ve diğer tüm yükümlülüklerin işletmeciye ait olduğu,. ı) Kesin teminat ve güncellenmesiyle ilgili hükümler,. i)  Sözleşme konusu taahhüdün yapılmaması veya kısmen yapılması halinde yapılacak işlemler ve yaptırımlar,. j) Sözleşmenin MAPEG nezdinde şerhinin veya devrinin onaylanmaması halinde sözleşmenin durumu,. k) Sözleşme süresinin uzatılmasına ilişkin hususlar,. l) Sahada işletilebilir rezervin sözleşme süresinden önce tükenmesi halinde yapılacak işlemler,. m) İşletmecinin ruhsat devrine ilişkin taahhüdünü yerine getirmemesi halinde ruhsat hukukunun uygulanmasına, ruhsatın Kuruma iadesine ilişkin şartlar,. n) İşletmecinin Kuruma ve çalıştıracağı işçilere karşı sorumlulukları,. o) Masrafları işletmeciye ait olmak üzere Kurum tarafından yapılacak işler,. ö) Masrafları işletmeciye ait olmak üzere işletmeci tarafından yapılacak işler,. p) Hazırlık ve üretim dönemlerine ilişkin açıklamalar, işletme projesi, iş programları, faaliyet raporları, maden sahasının işletilmesi ve çalışma şekli ile kontrol faaliyetlerine ilişkin hususlar,. r) Kuruma ait varlıkların işletmeci tarafından kullanımı ve işletmeciye kiralanmasına ilişkin hususlar,. s) İşletmecinin sahadaki faaliyetlerini Maden Kanunu, 9/8/1983 tarihli ve 2872 sayılı Çevre Kanunu, 20/6/2012 tarihli ve 6331 sayılı İş Sağlığı ve Güvenliği Kanunu, 22/5/2003 tarihli ve 4857 sayılı İş Kanunu ve diğer kanunlar ile ilgili mevzuat hükümlerine uygun olarak yürüteceği, sorumluluklarını ve yükümlülüklerini yerine getireceğine dair hususlar,. ş) İşletmecinin, hazırlayacağı belgelerde yanıltıcı ve hukuka aykırı beyanlarda bulunmayacağı, bu yükümlülüklerini yerine getirmemesi nedeniyle Kurumun maruz kalacağı her türlü zarardan sorumlu olacağına dair hususlar,. t) İşletmecinin kusurlu davranışları sebebiyle Kuruma ve üçüncü şahıslara karşı sorumlulukları,. u) Kurum tarafından işletmeciye uygulanacak cezalara ilişkin hususlar,. ü) Mevzuatta yapılacak değişiklikler sebebiyle rödövans uygulamasına son verilmesi durumunda uygulanacak hükümler,. v) Sözleşmenin devri ile sözleşmenin devrini tazammum etmemek üzere işletmecinin çalıştırabileceği yüklenici veya taşeronlara ilişkin hususlar,. y) Hazırlık ve üretim dönemlerinde öngörülen faaliyetlerin yapılmamasının sonuçları,. z) Sözleşmenin Kurum tarafından tek taraflı feshedilmesini gerektiren sebepler ile tek taraflı fesih halinde yapılacak işlemler,. aa) Sözleşmenin tasfiye edilmesi ve tasfiye sonunda sahadaki varlıkların durumuna ilişkin hususlar,. bb) Hazırlık, üretim ve uzatma dönemlerinde işletmeci tarafından ödenecek rödövans, kira ve benzeri ödemeler ile diğer ödemelerde gecikme olması halinde uygulanacak faiz oranına ilişkin hususlar,. cc) Mücbir sebep ve olağanüstü haller ve şartları ile bu sebeplere bağlı süre uzatımı koşulları,. çç) İhtilafların çözüm şekli ve şartları, yetkili mahkemeler,. dd) İşletmeciye ruhsatın devrinin yapılacağı sözleşmelerde, ruhsat devrine ilişkin hususlar, ruhsat üzerine teminat amaçlı konulacak ipotek şartları,. ee) İşletmecilerin borç erteleme talebinde bulundukları takdirde vereceği teminatlar ya da göstereceği kefiller,. ff) İşletmecilerin süre uzatım ya da tasfiye taleplerini içeren teknik başvurularının, üniversitelerde konusunda uzman en az üç öğretim görevlisinden (akademisyen) alınmış teknik raporu ihtiva etmesine dair hususlar,. gg) Kömür özellikleri ve miktarlarının belirlenmesi ile bunların kayda alınması ile ilgili hususlar,. ğğ) İşletmecinin sözleşme kapsamındaki taahhütleri,. hh) İşin özelliğine göre Kurum tarafından sözleşmesinde bulunması öngörülen diğer hususlar,. ıı) Sözleşme kapsamında kurulacak izleme sistemleri ile ilgili hususlar,. ii)  Öncelikli alım öngörülüyorsa buna ilişkin usul ve esaslar,. jj) Mülkiyet izinleri ve bunlara ilişkin masraflar,. kk) UMREK ve TÜVEK uygulamaları,. ll) Sahada sonradan bulunan rezerv ve rezerv geliştirilmesi ile ilgili hususlar,. mm) İşletmecinin taahhütleri,. nn) Cezalara ilişkin hususlar,. oo) Sözleşme alanında, madencilik faaliyeti ve bu faaliyetlerin doğal sonucu olan faaliyetler dışında başka faaliyetlerle iştigal edilemeyeceği,. öö) Munzam zarara ve aşkın zarara ilişkin hususlar,. pp) Üretim teminatına ilişkin hususlar,. rr) Tekliften/taahhütten vazgeçilmesi veya kesin teminatın verilmemesi veya sözleşme imzalanmaması halinde uygulanacak yaptırımlar,. ss) Taahhüdün yerine getirilmemesi halinde uygulanacak yaptırımlar,. şş) Teminatların hangi hallerde geri verileceği ile ilgili durumlar,. tt) Sözleşmenin hangi hallerde devredileceği,. uu) İşletmecinin ölümü halinde izlenecek prosedür,. üü) İşletmecinin iflası halinde izlenecek prosedür,. vv) İşletmecinin ağır hastalığı, tutukluluk veya mahkûmiyet hali hallerinde izlenecek prosedür,. yy) İşletmecinin birden fazla olması halinde izlenecek prosedür,. zz) Gecikme halinde uygulanacak cezalar,. aaa) Muayene ve kabul işlemlerinde uygulanacak prosedür,. bbb) Sözleşmenin yürütülmesi sırasındaki yasak fiil ve davranışlar ile ihalelerden yasaklama hallerinde izlenecek prosedür,. ccc) Maden sahasının çalıştırılması, rödövansa ilişkin borçların ertelenmesi veya taksitlendirilmesi ve diğer hususlar,. ççç) Mücbir sebepler ve olağanüstü haller,. ddd) Ruhsatın Kuruma geri iade edilmesine ilişkin devir süreciyle ilgili usul ve esaslar,. eee) Devir, temlik ve temsilcilik esasları,. fff) Üretim teminatına dair hususlar,. ggg) Uluslararası anlaşmalar uyarınca yapılacak işlemler,. ğğğ) Tespit ve kabul işlemlerine ilişkin hususlar. DOKUZUNCU BÖLÜM. Çeşitli ve Son Hükümler. Süre uzatımı komisyonu. MADDE 30- (1) İşin yürütülmesi aşamalarında mücbir sebepler ve/veya olağanüstü haller nedeniyle işletmeci tarafından süre uzatımı talebinde bulunulması halinde, bu talebin değerlendirilmesi için süre uzatımı komisyonu kurulur. Mücbir sebep ve/veya olağanüstü hallere ilişkin başvuru olayın ortaya çıkmasından itibaren en fazla 20 gün içerisinde yapılmalıdır. Bu komisyon ilgili daire başkanının başkanlığında en az başmühendis seviyesinde 3 üyeden oluşur. Süre uzatım talebi diğer şartlar mevcut ise, işletmecinin süre uzatımı nedeniyle Kurumdan herhangi bir hak, tazminat talebinde bulunmaması koşulu ile kabul edilebilir. (2) Süre uzatımı komisyon kararları yetki devri yapılması halinde Genel Müdürlüğün, diğer hallerde Yönetim Kurulunun onayı ile kesinleşir. (3) İşletmeciye süre uzatımı verilmesi durumunda, süre uzatımı talebinin, işletmecinin süre uzatımı nedeniyle Kurumdan herhangi bir hak, tazminat talebinde bulunmayacağına dair taahhütnameyi Kuruma ibraz etmesi koşuluyla verildiği ve uzatılan sürenin, taahhütnamenin Kuruma ibraz edildiği tarihten itibaren başlayacağı bildirilir. (4) Bu komisyonlar çalışmalarında, 17 nci maddede belirtilen ihale komisyonlarının görev, yetki ve çalışma usullerine tabidir. İhaleye katılamayacak olanlar. MADDE 31- (1) Aşağıda belirtilen şahıslar doğrudan doğruya veya dolaylı olarak ihalelere katılamazlar. Bu durumun tespiti halinde ihale dışı bırakılırlar. a) Kamu tüzel kişiliğine sahip eğitim kurumları,. b) Kurumun Yönetim Kurulu üyeleri dâhil Kurumdan ücret almak suretiyle çalışan personelleri,. c) Bu fıkranın (b) bendinde belirtilen kişilerin eşleri ve ikinci dereceye kadar (ikinci derece dâhil) kan ve sıhri akrabaları,. ç) Bu fıkranın (b) ve (c) bentlerinde belirtilen kişilerin ortaklıkları (bu kişilerin yönetim kurullarında görevli olmadıkları anonim ortaklıklar hariç),. d) 2/10/1981 tarihli ve 2531 sayılı Kamu Görevlerinden Ayrılanların Yapamayacakları İşler Hakkında Kanunun 2 nci maddesi kapsamına giren kişiler,. e) Devlet İhale Kanunu, Kamu İhale Kanunu, 5/1/2002 tarihli ve 4735 sayılı Kamu İhale Sözleşmeleri Kanunu ve diğer kanunlardaki hükümler gereğince geçici veya sürekli olarak kamu ihalelerine ve Kurumun ihalelerine katılmaları yasaklanmış olanlar ile 12/4/1991 tarihli ve 3713 sayılı Terörle Mücadele Kanunu kapsamına giren suçlardan veya örgütlü suçlardan veyahut kendi ülkesinde ya da yabancı bir ülkede kamu görevlilerine rüşvet verme suçundan dolayı hükümlü bulunanlar,. f) İhale tarihinden önceki beş yıl içinde, ihaleyi yapan Kuruma yaptığı işler sırasında iş veya meslek ahlakına aykırı faaliyetlerde bulunduğu bu Kurum tarafından ispat edilenler,. g) Türkiye’nin veya kendi ülkesinin mevzuat hükümleri uyarınca kesinleşmiş sosyal güvenlik prim borcu olanlar,. ğ) İlgili mercilerce hileli iflas ettiğine karar verilenler,. h) Türkiye’nin veya kendi ülkesinin mevzuat hükümleri uyarınca kesinleşmiş vergi borcu olanlar,. ı) İflas eden, tasfiye halinde olan, işleri mahkeme tarafından yürütülen, konkordato ilan eden, işlerini askıya alan veya kendi ülkesindeki mevzuat hükümlerine göre benzer bir durumda olanlar,. i)  İflası ilan edilen, zorunlu tasfiye kararı verilen, alacaklılara karşı borçlarından dolayı mahkeme idaresi altında bulunan veya kendi ülkesindeki mevzuat hükümlerine göre benzer bir durumda olanlar,. j) İhale tarihi itibarıyla, mevzuatı gereği kayıtlı olduğu oda tarafından mesleki faaliyetten men edilmiş olanlar,. k) İhale tarihinden önceki beş yıl içinde, mesleki faaliyetlerinden dolayı yargı kararıyla hüküm giyenler. (2) Bu madde hükümlerine aykırı olarak ihaleye girdiği tespit edilen teklif sahibi ihale dışı bırakılarak teklifi dikkate alınmaz, geçici teminatı Kurum lehine irat kaydedilir. Ancak kamu tüzel kişiliğine sahip eğitim kurumlarının teklifleri dikkate alınmaz ve ihale dışı bırakılarak geçici ve varsa ek geçici teminatları iade edilir. (3) Bu Yönetmelik kapsamında ihalelere katılan kamu kurum ve kuruluşları ile mahalli idarelerin geçici ve varsa ek geçici teminatlarına irat uygulanmaz. İhale safhasındaki ve sözleşmenin yürütülmesi sırasındaki yasak fiil ve davranışlar. MADDE 32- (1) İhalelerde ve sözleşmenin yürütülmesi sırasında aşağıda ifade edilen fiil veya davranışlarda bulunmak yasaktır:. a) Hile, vaat, tehdit, nüfuz kullanma, çıkar sağlama, anlaşma, irtikâp, rüşvet suretiyle veya başka yollarla ihaleye ilişkin işlemlere fesat karıştırmak veya buna teşebbüs etmek,. b) İsteklileri tereddüde düşürmek, katılımı engellemek, isteklilere anlaşma teklifinde bulunmak veya teşvik etmek, rekabeti veya ihale kararını etkileyecek davranışlarda bulunmak,. c) İhale işlemlerinde sahte belge veya sahte teminat kullanmak veya kullanmaya teşebbüs etmek,. ç) Alternatif teklif verebilme halleri dışında, ihalelerde bir istekli tarafından kendisi veya başkaları adına doğrudan veya dolaylı olarak asaleten ya da vekâleten birden fazla teklif vermek,. d) 31 inci maddeye göre ihaleye katılamayacağı belirtildiği halde ihaleye katılmak,. e) Üzerine ihale yapıldığı halde, mücbir sebep halleri dışında usulüne uygun sözleşme yapmamak,. f) Hile, tehdit, vaat, çıkar sağlama, nüfuz kullanma, irtikâp, rüşvet, anlaşma suretiyle veya başka yollarla sözleşmeye ilişkin işlemlere fesat karıştırmak veya buna teşebbüs etmek,. g) Sahte belge düzenlemek, kullanmak veya bunlara teşebbüs etmek,. ğ) Sözleşme konusu işin yapılması veya teslimi sırasında hileli malzeme, araç veya usuller kullanmak, fen ve sanat kurallarına aykırı, eksik, hatalı veya kusurlu işler yapmak,. h) Taahhüdünü yerine getirirken Kuruma zarar vermek,. ı) Bilgi ve deneyimini Kurumun zararına kullanmak,. i) Mücbir sebepler dışında, ihale dokümanı ve sözleşme hükümlerine uygun olarak taahhüdünü yerine getirmemek,. j) Sözleşmenin izinsiz devredilmesi veya devralınması. (2) Bu maddede belirtilen fiil ve davranışlarda bulundukları anlaşılanlar hakkında 33 üncü maddede belirtilen yasaklama hükmü uygulanır. İhalelerden yasaklama. MADDE 33- (1) 32 nci maddede belirtilen fiil ve davranışlarda bulunduğu anlaşılanlar hakkında bir yıl süreyle Kurumun yapacağı tüm ihalelere katılmaktan yasaklama kararı alınır. Katılma yasakları, Yönetim Kurulu tarafından verilir ve Yönetim Kurulu Kararını müteakip yürürlüğe girer. Haklarında yasaklama kararı verilen tüzel kişilerin şahıs şirketi olması halinde şirket ortaklarının tamamı hakkında, sermaye şirketi olması halinde ise sermayesinin yarısından fazlasına sahip olan gerçek veya tüzel kişi ortaklar hakkında bu fıkra hükmüne göre yasaklama kararı verilir. Haklarında yasaklama kararı verilenlerin gerçek veya tüzel kişi olması durumuna göre; ayrıca bir şahıs şirketinde ortak olmaları halinde bu şahıs şirketi hakkında, sermaye şirketinde ortak olmaları halinde ise sermayesinin yarısından fazlasına sahip olmaları kaydıyla bu sermaye şirketi hakkında da aynı şekilde yasaklama kararı verilir. (2) 32 nci maddede belirtilen fiil veya davranışlarda bulundukları tespit edilenler, yasaklama kararının yürürlüğe girdiği tarihe kadar Kurum tarafından yapılacak ihalelere de katılamazlar. (3) Yasaklama kararları, yasaklamayı gerektiren fiil veya davranışın tespit edildiği tarihi izleyen en geç 45 gün içinde verilir. Yönetim Kurulu tarafından verilen yasaklama kararı ilgiliye/ilgililere tebliğ edilir. (4) Taahhüt tamamlandıktan ve kabul işlemi yapıldıktan sonra tespit edilmiş olsa dahi, 32 nci maddede belirtilen fiil veya davranışlardan 26/9/2004 tarihli ve 5237 sayılı Türk Ceza Kanununa göre konusu suç teşkil eden fiil veya davranışlarda bulunan gerçek veya tüzel kişiler ile o işteki ortak veya yönetici vekilleri hakkında Türk Ceza Kanunun ilgili hükümlerine göre ceza soruşturması yapılmak üzere yetkili Cumhuriyet Başsavcılığına suç duyurusunda bulunulur. Kontrol faaliyetleri. MADDE 34- (1) Kurumun sözleşmeye dayalı tüm haklarının korunması ve pay alımına esas olarak, yürütülen faaliyetlerin miktar ve kalite yönünden sonuçlarının incelenmesi için yeterli sayıda personel görevlendirilir. (2) Kontrol görevlileri, madencilik faaliyetlerinin sözleşme ve şartname hükümlerine göre işletmecinin Kurum adına üstlenmiş olduğu yükümlülükleri yerine getirip getirmediğini kontrol ederler. (3) Kontrol görevlileri, kontrol faaliyetlerinde kullandıkları tüm araç ve yöntemlerin ilgili standartlarda ve Kurumca uygulamaya konulan mevzuata uygun olarak işletilmesini sağlar. (4) Kontrol görevlileri, faaliyetleri kantar, numune alma cihazı, kamera, uydu gibi araçlarla veya görsel olarak izler ve raporlar. (5) Kontrol görevlilerinin gerekli gördükleri zamanlarda, ihtiyaç duyacağı bilgi ve belgeleri almaları hususlarında işletmeci tarafından yardımcı olunacağı ve bu çalışmalar için kendilerine gerekli ortamın sağlanacağı ihale dokümanlarında belirtilir. (6) Kontrol görevlileri, gerektiğinde sözleşme kapsamındaki uygunsuzluklarla ilgili olarak işletmeciyi uyarır. Sözleşmenin cezai hükümlerini uygular, fesih ve tasfiye koşullarının varlığı halinde durumu yetkili birimlere bildirir. Kurum iştirakleri ile ilişkiler. MADDE 35- (1) Sahayla ilgili rezerv, kalorifik ve kimyasal özellikler, jeolojik-hidrojeolojik koşullar, üretim ve pazar koşulları, sosyoekonomik şartlar ve diğer tüm parametreler de dikkate alınarak Kurum tarafından yapılan değerlendirmeler sonucunda Kurum tarafından işletilmeyecek sahalar, ekonomik işletmecilik ve diğer koşullar açısından uygun görülmesi halinde ihale yapılmaksızın Kurumca belirlenen cari tahmini bedel ile rödövans fiyatları ve koşulları da dikkate alınarak rödövans veya satışta öncelikli alım hakkı kullanımını da sağlayan rödövans veya pay karşılığında Kurum iştirakleri tarafından işlettirilebilir. (2) Bu kapsamda yapılan sözleşmelerde, tip şartnamede bulunan ve işin yürütülmesinde gerekli olacağı düşünülen düzenlemelere de yer verilir. Ek iş. MADDE 36- (1) Bu Yönetmelik kapsamında işletmecilere veya işleticilere verilen sahalarda, rezervin doğal yayılımı dikkate alınarak, tek başına ihalesi ve işletilmesi, teknik veya ekonomik olarak mümkün görülmeyen alanlar, mücavirdeki işletmecilere ek iş olarak verilebilir. (2) Ek iş değerlendirmesinde, sahayla ilgili rezerv, kalorifik ve kimyasal özellikler, jeolojik-hidrojeolojik koşullar, üretim ve pazar koşulları, sosyoekonomik şartlar ve diğer tüm parametreler yanında mücavir sahadaki işletmecinin fiili çalışma temposu ve yatırımları da dikkate alınır. (3) Sözleşme konusu alandaki rezervin sözleşme süresince yeterli gelmeyeceği yönünde işletmecinin talebi ve bu talebin Kurum tarafından da teyit edilmesi halinde, işletme sahasının mücavirinde bulunan ve müstakilen ihale edilebilecek alanların bir kısmı da ilave asgari üretim taahhüdü ve ana sözleşmede öngörülen bedel veya pay karşılığında işletmeciye ek iş olarak verilebilir. Bu durumda, müstakilen ihale edilebilecek alandaki kalacak rezervin teknik işletilebilirliğinin ve ekonomik fizibilitesinin olumsuz etkilenmemesine dikkat edilir. (4) Ek iş nedeniyle oluşacak tüm şartlar sözleşmeye ek protokol ile düzenlenir ve protokol hükümleri, Yönetim Kurulu onayından sonra gerekli işlemlerin tamamlanmasını müteakip yürürlüğe girer. Asfaltit rezervlerinin değerlendirilmesi. MADDE 37- (1) Kurum, uhdesinde bulunan asfaltit sahalarının bir kısmı veya tamamının işletme hakkı, ruhsat sahasının bulunduğu ilin valiliğince talep edilmesi halinde valiliğin ekonomik işletmecilik ve diğer koşullara ilişkin gerekçeleri ile Kurumun cari rödövans veya pay oranları ve koşulları birlikte dikkate alınarak değerlendirilmek suretiyle ihale yapılmaksızın Yönetim Kurulu kararı ile talep eden valiliğe verilebilir. Stokların satın alınması. MADDE 38- (1) Sözleşme süresi içinde işletmecinin üreterek stok yaptığı kömürler, işletmecinin talebi halinde Kurum tarafından ekonomik değerlendirme imkânı araştırılarak belirlenen bir bedel karşılığında alınabilir. Termik santral kurulması şartı ile çalışılan sahalarda kömür satışı. MADDE 39- (1) Termik santral kurulması şartı ile çalışılan sahalarda, işletmecinin kömür satış talebi olması durumunda sözleşme ile hedeflenen ve rezervin tahsis edildiği asıl amaçlara halel gelmemesi, enerji üretimi projeksiyonunda indirime gidilmemesi ve sözleşmede benimsenen hak ve borçları etkilememesi şartı ile Kurum tarafından izin verilebilir. (2) Ton başına pay veya oran belirlenirken, satışı yapılacak kömürün özelliklerine göre MAPEG tarafından en son açıklanan ocak başı satış fiyatı, sözleşmede kWh başına elektrik enerjisi için belirlenen pay veya oran ile dikkate alınır. (3) Maden satışı ile ilgili olarak kömür veya kömür dışındaki madenlerin üretilmesi için Maden Kanunu ve ilgili diğer tüm mevzuat gereği alınacak izinler ve yürütülecek tüm iş ve işlemlerin yükümlülüğü ve maliyetinin işletmeciye ait olduğu sözleşmelerde belirtilir. Sözleşme alanındaki faaliyetler. MADDE 40- (1) Sözleşme alanında madencilik faaliyetlerini olumsuz etkilemeyecek, güvenli ve verimli çalışma ortamını tehlikeye düşürmeyecek projelere Maden Kanununun 7 nci maddesinde bahsi geçen izinlerin alınması halinde Kurumun onayı ile izin verilebilir. (2) Onay işleminde, madencilik faaliyetleri sonrasında başka projeler için değerlendirilmek istenen alanlar ile ilgili olarak gerektiğinde kira ve/veya ilave bedel ve pay talep edilebilir. Mücbir sebepler. MADDE 41- (1) Tarafların kusurundan veya öngörebilecekleri bir durumdan kaynaklanmayan kaçınılmaz haller mücbir sebep sayılır. Mücbir sebebin meydana geldiği tarihi izleyen en geç 20 (yirmi) gün içinde karşı tarafa yazılı olarak bildirimde bulunulur. Ulusal veya uluslararası kuruluşlardan belgelendirilmek kaydıyla özellikle aşağıda belirtilen haller mücbir sebep olarak kabul edilecektir:. a) Coğrafi alan ve büyüklük olarak bu sözleşmeyi etkileyebilecek doğal afetler (deprem, sel),. b) Ülke çapında veya ilgili işkolunda genel grev,. c) Genel salgın hastalık,. ç) Savaş, kısmî veya genel seferberlik ilanı,. d) Nükleer ve kimyasal serpintiler,. e) Hükümet ve yasal merciler tarafından alınan ve bu işe ait sözleşme hükümlerini geçersiz kılacak, edimlerin ifasını sınırlandıracak veya imkânsız kılacak elektrik veya kömür üretiminin durdurulması veya kısıtlanması gibi kararlar. (2) Mücbir sebeplerin varlığı durumunda taraflar bu işe ait sözleşmeden kaynaklanan yükümlülüklerini yerine getirmede meydana gelebilecek gecikmeleri en aza indirmek için azami gayreti göstereceklerdir. Taraflar, sözleşme yükümlülüklerinin ifasında mücbir sebeplerden etkilendikleri ölçüde mazur görüleceklerdir. (3) Mücbir sebebin başlangıcından itibaren, halin sözleşmeye etkileri ve sonuçları Kurum ve işletici temsilcileri tarafından birlikte görüşülerek kömür alma programı ve teslim yükümlülüğü ve diğer edimler revize edilebilecektir. (4) Mücbir sebeplerin etkilerinin gerçekleşmesinden itibaren altı aydan fazla sürmesi ve bu süre içerisinde mücbir sebebin ortadan kalkmaması halinde taraflar bu işe ait sözleşmeyi tazminat ödemeksizin feshedebilirler. Olağanüstü haller. MADDE 42- (1) Olağanüstü haller, tarafların bu işe ait sözleşmeden kaynaklanan yükümlülüklerinin yerine getirilmesine engel nitelikte olan ve iyi niyet ve hakkın kötüye kullanılmaması kuralları çerçevesinde bu engeli ortadan kaldırmaya güçlerinin yetmediği durumlardır. Taraflar, aşağıda sayılanlarla sınırlı olmamak üzere;. a) Kurum ve işleticiye ait tesislerdeki üretime müessir olabilecek 3 ayı aşan süreli teknik arızalar,. b) Kömür üretimine engel olacak şekilde meydana gelen ocak yangını, gaz patlaması ve sair madencilikten mütevellit oluşan haller,. c) Arkeolojik veya tarihi bulgulara rastlanması,. gibi olağanüstü hallerin oluşması halinde, olayın başlama tarihinden itibaren en geç 20 gün içinde halin başlama tarihi ile mahiyetini, süresini veya tahminen ne kadar süreceğini, alınan önlemleri, olayı belgeleyen yetkili makam yazısını, yazılı olarak diğer tarafa bildirecektir. (2) Olağanüstü hallerin varlığı durumunda sözleşmenin devamı esas olup sözleşmeden kaynaklanan yükümlülüklerini yerine getirmede meydana gelebilecek gecikmeleri en aza indirmek için azami gayret gösterilecektir. Taraflar sözleşme yükümlülüklerinin ifasında olağanüstü hallerden etkilendikleri ölçüde mazur görüleceklerdir. (3) Olağanüstü halin başlangıcından itibaren, halin sözleşmeye etkileri ve sonuçları Kurum ve işletici temsilcileri tarafından birlikte görüşülerek kömür alma programı ve teslim yükümlülüğü ve diğer edimler revize edilebilecektir. Olağanüstü halin ortadan kalkması halinde; sözleşme, taraflar aksini kararlaştırmadıkça olağanüstü halin ortaya çıkmasından evvelki hüküm ve şartlarla devam eder. (4) Yaptırımlar ve sözleşmenin feshi gibi durumlar da dâhil olmak üzere, Kurum tarafından yukarıda belirtilen hallerin mücbir sebep ve olağanüstü hâl olarak kabul edilebilmesi için; işleticiden kaynaklanan bir kusurdan ileri gelmemiş olması, taahhüdün yerine getirilmesine engel nitelikte olması, işleticinin bu engeli ortadan kaldırmaya gücünün yetmemiş bulunması ve gerektiğinde yetkili merciler tarafından belgelendirilmesi zorunludur. Mücbir sebepler veya olağanüstü haller sonucu sözleşmede değişiklik. MADDE  43- (1) Sözleşmenin imza tarihinden sonra, mücbir sebepler veya olağanüstü haller nedeniyle sözleşmenin sürdürülemez hale geldiğinin; taraflarca ortak oluşturulacak hukukçu, maden mühendisi ve halen üniversiteler bünyesinde çalışan akademik personel olmak üzere, en az üç kişilik bir tarafsız komisyon tarafından raporlanması halinde, bu rapordaki öneri doğrultusunda sözleşmede gerekli değişiklikler yapılabilir. Hüküm bulunmayan haller. MADDE 44- (1) Bu Yönetmelikte hüküm bulunmayan hallerde genel hükümler uygulanır. Tip sözleşmeler ve tip şartnameler. GEÇİCİ MADDE 1- (1) Bu Yönetmeliğe ait tip sözleşmeler ve tip şartnameler, bu Yönetmeliğin yayımı tarihinden itibaren 6 ay içerisinde Yönetim Kurulunca onaylanarak yürürlüğe girer. Yürürlük. MADDE 45- (1) Bu Yönetmelik yayımı tarihinde yürürlüğe girer. Yürütme. MADDE 46- (1) Bu Yönetmelik hükümlerini Türkiye Kömür İşletmeleri Kurumu Genel Müdürü yürütür. "
"TOPLUM YARARINA PROGRAMLARIN YÜRÜTÜLMESİNE İLİŞKİN. USUL VE ESASLAR HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; afet, salgın, acil durum dönemlerinde ve diğer mücbir sebeplerde kamu hizmetlerinin desteklenmesi yoluyla özel politika gerektiren gruplar başta olmak üzere işsizlerin çalışma alışkanlık ve disiplininden uzaklaşmalarını engellemek ve bu kişilere geçici gelir desteği sağlamak üzere Türkiye İş Kurumu tarafından aktif işgücü hizmetleri kapsamında kamu kurum ve kuruluşları ile iş birliği yapılarak düzenlenen Toplum Yararına Programların yürütülmesine ilişkin usul ve esasları belirlemektir. Kapsam. MADDE 2- (1) Bu Yönetmelik; Türkiye İş Kurumu tarafından işgücü piyasasının ihtiyaçları doğrultusunda kamu kurum ve kuruluşları ile gerçekleştirilecek olan Toplum Yararına Programların uygulanmasına ilişkin usul ve esasları kapsamaktadır. Dayanak. MADDE 3- (1) Bu Yönetmelik; 25/8/1999 tarihli ve 4447 sayılı İşsizlik Sigortası Kanununun 48 inci maddesinin altıncı fıkrasının (d) bendi ile yedinci fıkrası ve 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 617 nci maddesinin birinci fıkrasının (c) bendine dayanılarak hazırlanmıştır. Tanımlar. MADDE 4- (1) Bu Yönetmelikte yer alan;. a) Acil durum: Toplumun tamamının veya belli kesimlerinin normal hayat ve faaliyetlerini durduran veya kesintiye uğratan ve acil müdahaleyi gerektiren olayları ve bu olayların oluşturduğu kriz halini,. b) Adres kayıt sistemi: Türk vatandaşları ve Türkiye’de yaşayan yabancıların yerleşim yeri ve diğer adres bilgilerinin güncel olarak takip edildiği elektronik ortamı,. c) Afet: Toplumun tamamı veya belli kesimleri için fiziksel, ekonomik ve sosyal kayıplar doğuran, normal hayatı ve insan faaliyetlerini durduran veya kesintiye uğratan, doğal, teknolojik veya insan kaynaklı olayları,. ç) Aktif işgücü hizmetleri: İstihdamın korunmasına ve artırılmasına, işsizlerin mesleki niteliklerinin geliştirilmesine, işsizliğin azaltılmasına ve özel politika gerektiren grupların işgücü piyasasına kazandırılmasına yardımcı olmak üzere gerçekleştirilen faaliyetleri,. d) ALO 170: Çalışma ve Sosyal Güvenlik İletişim Merkezini,. e) Denetim Kurulu: 4 sayılı Cumhurbaşkanlığı Kararnamesinin 625 inci maddesinin altıncı fıkrası kapsamında Türkiye İş Kurumu tarafından yürütülen işgücü yetiştirme faaliyetlerini denetlemek üzere oluşturulan il istihdam ve mesleki eğitim denetim kurullarını,. f) Genel Müdürlük: Türkiye İş Kurumu Genel Müdürlüğünü,. g) Hizmet birimi: İl müdürlükleri ile hizmet merkezlerini,. ğ) Hizmet merkezi: Çalışma ve iş kurumu il müdürlüklerine bağlı olarak kurulan birimi,. h) Hizmet sağlayıcı: Bu Yönetmelik kapsamındaki hizmetleri sunabilecek kamu kurum ve kuruluşlarını,. ı) İl müdürlüğü: Çalışma ve iş kurumu il müdürlüğünü,. i) İş birliği: Kurum ve hizmet sağlayıcı arasında sözleşmenin kurulmasıyla ortaya çıkan ilişkiyi,. j) Katılımcı: Toplum Yararına Programlara katılanları,. k) Kurum: Türkiye İş Kurumunu,. l) Mücbir sebep: İnsan iradesi, gücü ve müdahalesiyle önüne geçilemeyen deprem, yıldırım, kasırga gibi doğa kaynaklı afetler; genel salgın hastalık, kısmi veya genel seferberlik ilanı ve benzeri sosyal kriz hallerini,. m) Özel politika veya uygulama gerektiren gruplar:  İş gücü piyasasında yer alan diğer gruplara göre istihdamında daha fazla güçlük çekilen; kadınlar, gençler, uzun süreli işsizler, engelliler gibi grupları,. n) SGK: Sosyal Güvenlik Kurumunu,. o) Sigortalı: Kısa ve/veya uzun vadeli sigorta kolları bakımından adına prim ödenmesi gereken veya kendi adına prim ödemesi gereken kişiyi,. ö) Sistem: Düzenlenen faaliyetlere ilişkin iş ve işlemlerin elektronik ortamda yapılmasına imkân sağlayan Kurum bilgi işlem ağını,. p) Toplu yaşam alanları: Kadın sığınma evleri, yurt ve benzeri yerleri,. r) Toplum Yararına Program (TYP): Afet, salgın, acil durum dönemlerinde ve diğer mücbir sebeplerde kamu hizmetlerinin desteklenmesi yoluyla özel politika gerektiren gruplar başta olmak üzere işsizlerin çalışma alışkanlık ve disiplininden uzaklaşmalarını engelleyen ve bu kişilere geçici gelir desteği sağlayan programları,. s) Yüklenici: Bu Yönetmelik kapsamındaki hizmetlerin yürütülmesi amacıyla sözleşme ve/veya protokol imzalanan hizmet sağlayıcıları,. ifade eder. İKİNCİ BÖLÜM. Genel Esaslar. TYP uygulanabilecek durumlar. MADDE 5- (1) 15/5/1959 tarihli ve 7269 sayılı Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanun ile 9/6/1958 tarihli ve 7126 sayılı Sivil Savunma Kanunu kapsamında meydana gelen afet, salgın, acil durum ve diğer mücbir sebep kararlarını müteakip veya bunlar beklenmeksizin meydana gelen sosyal kriz durumlarını aşmak için ihtiyaç görülmesi halinde kamusal hizmetleri desteklemek amacıyla program düzenlenebilir. (2) Belirli bir mesleğe yönelik TYP düzenlenemez. Hizmet sağlayıcılar. MADDE 6- (1) Bu Yönetmelik kapsamındaki programlar iş birliği yöntemiyle kamu kurum ve kuruluşları ile düzenlenir. (2) Hizmet sağlayıcı kurum veya kuruluşların kuruluş amaçlarının hizmetin konusuna uygun olması ve bunların hizmetin gerektirdiği yeterlilik ve deneyime sahip olmaları gerekir. Bu hususlarla ilgili olarak il müdürlüğü inceleme yapmaya ve karar vermeye yetkilidir. TYP taleplerinin alınması, sözleşme imzalanması ve TYP’nin ilanı. MADDE 7- (1) TYP uygulanmasına ilişkin talepler hizmet sağlayıcılar tarafından il müdürlüklerine iletilir. (2) Talebin Genel Müdürlükçe uygun bulunmasını ve il müdürlüğüne ödenek tahsis edilmesini müteakip yüklenici ile il müdürlüğü arasında, programın niteliğini ve karşılıklı hak ve yükümlülükleri gösteren sözleşme imzalanır ve programlar sistem üzerinden ilan edilir. (3) Genel Müdürlükçe uygun bulunması halinde ivedi durumlarda ilana çıkılmaksızın program düzenlenebilir. Başvuru ve katılım şartları. MADDE 8- (1) TYP’ye katılmak için;. a) Türkiye Cumhuriyeti vatandaşı olmak,. b) Kuruma kayıtlı olmak,. c) 18 yaşını tamamlamış olmak,. ç) Emekli ve malul aylığı almamak,. d) Öğrenci olmamak (açık öğretim öğrencileri hariç),. e) 31/5/2006 tarihli ve 5510 sayılı Sosyal Sigortalar ve Genel Sağlık Sigortası Kanununun 4 üncü maddesinin birinci fıkrasının (a) ve (c) bentleri kapsamında SGK’ya bildirilmiyor olmak ve isteğe bağlı sigortalılık hariç aynı Kanunun 4 üncü maddesinin birinci fıkrasının (b) bendi kapsamında sigortalı olmamak veya belirtilen kapsamda sigortalı sayılmamak,. şartları aranır. (2) 5510 sayılı Kanunun 4 üncü maddesinin birinci fıkrasının (b) bendinin dört numaralı alt bendi kapsamında tarımsal faaliyette bulunanlar ile aynı Kanunun ek 5 inci maddesi kapsamında tarım veya orman işlerinde hizmet akdiyle süreksiz olarak çalışan kişiler TYP’den yararlanabilir. (3) Genel Müdürlük tarafından belirli bir hane gelir şartı getirilebilir. Başvuruların alınması ve değerlendirilmesi. MADDE 9- (1) Sistem üzerinden açılan ilanlara başvuru süresi boyunca e-Devlet, ALO 170 ve e-şube üzerinden başvurular alınır. Zorunlu hallerde hizmet birimlerince de başvuru alınabilir. (2) Sistemden kaynaklı sorunlara bağlı olarak süresi içerisinde başvurusu alınamayan kişilerin başvuruları, ilgili TYP’nin katılımcılarının belirlenmesinden önce müracaat edilmesi durumunda, değerlendirmeye alınabilir. (3) Katılımcıların TYP’nin konusuna uygun yaş, cinsiyet ve diğer nitelikleri bulunanlar arasından programın uygulandığı yere en yakın bölgeden seçilmesi esastır. (4) TYP’lere devam süresince adres kayıt sistemine göre aynı adreste ikamet eden kişilerden yalnızca birisi katılabilir. Toplu yaşam alanlarında ikamet edenler için bu şart aranmaz. (5) Seçimden önce, TYP ilanında belirtilen şartları taşımayan veya TYP’nin aksamasına ve başarısız olmasına sebep olabilecek olan başvurular geçersiz sayılır. (6) Terör örgütlerine ya da Devletin milli güvenliğine karşı faaliyette bulunduğuna karar verilen yapı, oluşum veya gruplara üyeliği, mensubiyeti, iltisakı yahut bunlarla irtibatı olan kişiler TYP’ye katılamaz. (7) Katılımcı olarak belirlenen kişiler için güvenlik incelemesi yapılabilir. Güvenlik incelemesi yapılan katılımcının terör örgütlerine veya Devletin milli güvenliğine karşı faaliyette bulunduğuna karar verilen yapı, oluşum ya da gruplara üyeliği, mensubiyeti, iltisakı yahut bunlarla irtibatı olduğunun tespit edilmesi halinde tespit tarihi itibarıyla programdan çıkışı verilir. Katılımcıya katılım sağlanan günler için ödeme yapılır. (8) İl müdürlüğü; sözleşme konusu programın niteliğine ve özelliğine uygun katılımcıları belirleyebilmek amacıyla katılımcı seçiminde noter kurası yöntemi veya liste yöntemini kullanabilir ya da katılımcıların yüzde seksenini noter kurası yöntemi, yüzde yirmisini ise liste yöntemi ile belirleyebilir. İl müdürlüğünün, hangi yöntemi kullanacağını katılımcı seçimine ilişkin ilanda belirtmesi gerekir. TYP’nin uygulama esasları. MADDE 10- (1) TYP’lerde haftalık yararlanma süresi kırk beş saattir. (2) TYP katılımcı sayısı, uygulanacak programın niteliğine, uygulanacak alanın genişliğine ve/veya program için ayrılan kaynağın miktarına göre beş kişiden az olmamak üzere belirlenir. (3) TYP uygulama süresi, her bir program için en fazla altı aydır ve sözleşmede belirlenen sürenin tamamlanmasıyla sona erer. (4) TYP’nin süresi uzatılamaz. (5) Bir katılımcı TYP’den en fazla dokuz ay yararlanabilir. (6) Mazeretsiz olarak TYP’den ayrılanlar veya kendi kusuru nedeniyle ilişiği kesilenler ile yararlandığı TYP bittikten sonra Kurum tarafından teklif edilen niteliklerine uygun en az üç iş teklifini mazeretsiz olarak kabul etmeyenler, son yararlanma tarihi üzerinden yirmi dört ay geçmedikçe yeni bir TYP’den yararlanamaz. (7) TYP’nin başlatılması aşamasında belirlenen sayıda katılımcı bulunamaması ya da TYP’nin yürütülmesi sırasında hizmet sağlayıcının kusuru dışında katılımcı sayısında azalma olması durumlarında hizmetin gereği gibi ifasına engel olmamak kaydıyla programa devam edilebilir. (8) TYP’den ayrılan ya da ilişiği kesilen katılımcının yerine yedeklerden, bunun da mümkün olmaması halinde başvuru ve katılım şartlarını sağlayan kuruma kayıtlı kişiler arasından yeni katılımcılar TYP’ye dâhil edilebilir. Devam zorunluluğu ve izin. MADDE 11- (1) Katılımcıların TYP’ye devamı zorunludur. Katılımcılar yükleniciye ve Kuruma bilgi vermek ve Kurum ya da yükleniciden onay almak şartıyla hafta tatili ve resmi tatiller hariç olmak üzere beş güne kadar ücretsiz izin kullanabilir. (2) Sağlık sorunları, evlenme, doğum ve birinci derece hısımlarının vefatı ve benzeri durumlar da beş günlük ücretsiz izin kapsamında değerlendirilir. (3) İznin kullanımı için, izin dilekçesinin yükleniciye onaylatılması gerekmekte olup dilekçede mazeret bildirilmesi zorunlu değildir. (4) 5510 sayılı Kanuna göre iş kazası ve meslek hastalığı kapsamına giren sağlık sorunları hariç, herhangi bir nedenle birinci fıkrada belirtilen beş günlük izin süresinin aşılması halinde, yüklenici tarafından katılımcının ilişiği kesilerek il müdürlüğüne bildirilir. Ödemelerin yüklenici kurumlara aktarılması. MADDE 12- (1) Bu Yönetmelik kapsamında yapılan iş birliğinde sadece katılımcılara ödenmesi gereken zorunlu giderler karşılanır. (2) Ödemeler, aylık hakedişler doğrultusunda yükleniciler tarafından katılımcılar için yapılan ödemelere ilişkin belgelerin il müdürlüğüne ibrazı sonrasında bu belgelerin inceleme işlemlerinin tamamlanması sonucunda yüklenicilere toplu olarak yapılır. (3) Aylık hakediş, cari ay boyunca programa katılım sağlanan toplam saat veya gün esas alınarak düzenlenir. Hakediş belgelerine bordro eklenerek il müdürlüğüne teslim edilir. (4) Düzenlenen TYP’lerde yüklenici kuruma yapılan ödemelerden yüklenici kurum gerekli ödemeleri yaptıktan sonra fazla tutar kalması halinde veya SGK tarafından uygulanan bir teşvikten yararlanılması durumunda yararlanılan tutarları Kuruma iade eder. Katılımcılara yapılacak ödeme, sosyal güvenlik ve vergi işlemleri. MADDE 13- (1) Her bir katılımcıya yapılacak ödeme, 22/5/2003 tarihli ve 4857 sayılı İş Kanunu hükümleri çerçevesinde asgari ücret tespit komisyonu tarafından belirlenen günlük asgari ücret miktarının katılım sağlanan gün sayısı ile çarpımı sonucu bulunacak miktardan oluşur. Ödemeler, bir ay kesintisiz katılım sağlayanlar için otuz gün üzerinden yapılır. Katılım sağlanmayan gün bulunması halinde yapılacak ödeme, katılım sağlanmayan gün sayısının ilgili aydaki takvim gün sayısından düşülmesi sonucu bulunan gün sayısı üzerinden hesaplanır. (2) Yapılacak ödemenin hesaplanmasında, hafta tatili ve resmi tatil günleri de dikkate alınır ve bu günlere ait ücret tam ödenir. (3) Vergi ve sosyal güvenlik prim giderleri katılımcıya yapılacak ödemeler üzerinden hesaplanarak bu gider kalemine ilave edilir. (4) Vergi ve sosyal güvenlik primlerinin bildirimi ve ödenmesi süreçlerinde ortaya çıkabilecek her türlü gecikme cezası, gecikme zammı veya diğer idari para cezalarından yüklenici kurum sorumludur. Katılımcının sorumlulukları. MADDE 14- (1) Katılımcıların 11 inci maddenin birinci ve ikinci fıkralarında yer alan haller dışında TYP’ye devam etmesi zorunludur. (2) Katılımcıların 8 inci maddede yer alan başvuru/katılım şartlarını programa başvuru tarihinde, programa başlama anında ve program süresince koruması zorunludur. Ancak 8 inci maddenin üçüncü fıkrasında yer alan hane gelir şartının, program başlangıcında sağlanması yeterlidir. (3) Katılımcıların dürüstlük kurallarına uymaları zorunludur. Yüklenicinin sorumlulukları. MADDE 15- (1) Katılımcıların Kurumla ilgili iş ve işlemleri dışındaki, vergi ve sosyal güvenlik gibi tüm resmi iş ve işlemleri yükleniciler tarafından yerine getirilir. (2) Katılımcılara ait adli sicile ilişkin yazılı beyan, sağlıkla ilgili olarak çalışmaya engel bir durum olmadığına dair yazılı beyan ve programın niteliğine uygun diğer belgelerin istenmesinden ve kontrolünden yüklenici sorumludur. Söz konusu beyanlarda belirtilen veya beyanlarda belirtilmemesine rağmen sonradan tespit edilen ve kişinin TYP’nin niteliğiyle uyuşmayan bir suçtan sabıkalı olması ya da TYP’ye devam etmesi durumunda, diğer katılımcılar ve hizmet alan kişiler açısından sakıncalı olabilecek sağlık sorunları tespit edilenler ile dürüstlük kurallarına aykırı davranışlarda bulunarak TYP’nin aksamasına veya başarısız olmasına sebep olanlar ve katılım şartlarını taşımadığı halde muvazaalı işlem tesis ederek programa katıldığı tespit edilenlerin yüklenici tarafından programla ilişiği kesilerek il müdürlüğüne bildirilir. (3) Katılımcıların uygun nitelikte olmamalarından kaynaklanacak sonuçlardan veya görevli oldukları alanlara ve üçüncü kişilere verecekleri zararlardan yüklenici sorumludur. (4) Katılımcıların devamsızlık sınırlarını aşmaları, 10 uncu maddenin beşinci fıkrasında yer alan azami süreden fazla çalışmaları veya yüklenicinin herhangi bir sorumluluğunu yerine getirmemesi nedenleriyle katılımcıya yapılan fazla ödemelerden yüklenici sorumludur. Katılımcının ilişiğinin kesilmesi gereken tarihten sonra yüklenici tarafından çalıştırılmaya devam edilmesi halinde, fazla çalışılan süre kapsamında katılımcıya ödenen giderler yükleniciden tahsil edilir. (5) Yüklenici TYP katılımcılarını, TYP kapsamında yaptırmış oldukları işler de dâhil olmak üzere mevcut çalışanlarını ikame etmek amacıyla görevlendiremez. (6) TYP talep tarihinden önceki bir yıl içerisinde ve programın fiilen başlayacağı tarihe kadar yüklenicinin veya bağlı ve yan kuruluşlarının çalışanı olan kişiler programdan yararlanamazlar. Bu süreler esas olmak üzere; verilen hizmetin türü ne olursa olsun böyle bir durumun tespit edilmesi halinde, ilgili her bir katılımcı için yapılan tüm ödemeler, yükleniciye yapılan ödeme tarihinden itibaren hesaplanacak yasal faiz ile birlikte yükleniciden tahsil edilir. (7) Yüklenicinin, kendi işyerleri ile bağlı ve yan kuruluşlarına ait işyeri SGK sicil numaralarını il müdürlüğüne TYP başlamadan önce teslim etmesi gerekir. (8) TYP başlamadan önce yüklenici, tüm katılımcılara ait sözleşme tarihinden önceki bir yıllık süreyi içeren SGK il müdürlükleri veya merkezlerinden onaylı hizmet dökümlerini il müdürlüğüne teslim eder. Asılların yerine başlayan yedekler için bu belge, başlamalarından itibaren yedi iş günü içinde verilir. (9) Yüklenicinin, hakedişlere ilişkin belgeleri izleyen ayın yedinci gününe kadar il müdürlüğüne teslim etmesi gerekir. (10) 8 inci maddede yer alan katılım şartları ve ilgili mevzuatta belirlenen diğer tüm şartlara ilişkin bilgi ve belge kontrolünden yüklenici sorumludur. Yüklenicinin bu sorumluluğunu yerine getirmemesinden dolayı oluşabilecek her türlü fazla veya yersiz ödeme yükleniciden ödeme tarihinden itibaren hesaplanacak yasal faiz ile birlikte tahsil edilir. (11) TYP’lerin uygulanması sırasında iş sağlığı ve güvenliği açısından gerekli önlemleri almak, buna ilişkin tüm araç ve gereçleri bulundurmak ve iş kazası ve meslek hastalıklarında resmi kurumlara yapılması gerekli bildirimleri süresi içinde yapmak yüklenicilerin sorumluluğundadır. Yükleniciler iş kazası meydana gelmesi halinde resmî kurumlara yapılması gereken bildirimleri süresi içinde yapmakla ve durumu il müdürlüğüne bildirmekle yükümlüdür. (12) Engellilerin, programlara katılımını sağlamak üzere program uygulanacak alanların ulaşılabilirliğinde gerekli önlemleri almak yüklenicinin sorumluluğundadır. (13) Kurum tarafından katılımcılar adına gönderilen ödemeler, gönderildiği tarihi takip eden 3 iş günü içerisinde yüklenici tarafından katılımcılara ödenir. Kontrol ve denetim. MADDE 16- (1) Kurumun genel denetim yetkisi ile 4 sayılı Cumhurbaşkanlığı Kararnamesinin 625 inci maddesinin altıncı fıkrası uyarınca oluşturulan Denetim Kurulunca denetim yetkisi saklı kalmak kaydıyla TYP denetiminden yüklenici sorumludur. (2) Denetim Kurulunca yapılan denetimler ya da iş ve meslek danışmanlığı hizmetleri çerçevesinde gerçekleştirilecek ziyaretler sırasında yükleniciler gerekli kolaylığı sağlamakla yükümlüdür. Yaptırım. MADDE 17- (1) Bu Yönetmelik ve sözleşme veya protokol kapsamında yer alan yükümlülüklerin yerine getirilmemesi halinde katılımcılar ile yükleniciler için ilgili il müdürlüğünce bu Yönetmelikte ve ilgili mevzuatında belirtilen yaptırımlar uygulanır, yaptırımlar sisteme kaydedilir ve bu işlem, muhatap kişi veya kuruma yazılı olarak da bildirilir. (2) Genel Müdürlükçe gerek görülen hallerde yaptırım uygulananların bilgileri Kurumun internet sayfasında da ilan edilebilir. (3) Düzenlenen TYP’lerde, yüklenici kurumun katılımcılar için vergi ve sosyal güvenliğe ilişkin ödemeleri ilgili kurumlara yapmaması durumunda yükleniciye süreli ihtarda bulunulur. Verilen süre içerisinde ilgili ödemelerin yapılmaması durumunda yüklenici kurum ile düzenlenen tüm TYP’ler sonlandırılır ve yüklenici ile yirmi dört ay süreyle bu Yönetmelik kapsamında program düzenlenmez. (4) Yüklenici kurum ve kuruluşlardan;. a) Bu Yönetmelik kapsamındaki faaliyetlerde iş birliği yapılan ve yükümlülüğünü yerine getirmediği Kurum tarafından tespit edilen,. b) Yüklenicisi olduğu TYP kapsamında ilgili personelinin hile, çıkar sağlama, irtikâp, rüşvet, sahte belge/teminat düzenlemek veya bunlara teşebbüs etmek gibi fiil ve davranışlarda bulunduğu tespit edilen,. c) Tanınırlık ve görünürlük kuralları da dâhil olmak üzere, TYP kapsamındaki yükümlülüklerini yerine getirmeyen ve Kurum tarafından verilen on beş gün süreli ihtara rağmen zamanında gerekli düzeltmeleri yapmayan,. ç) İhtilafların yargıya intikal etmesi durumunda yargı kararı aleyhine sonuçlanan,. d) Kurum tarafından katılımcılar adına gönderilen ödemeleri, gönderildiği tarihi takip eden üç iş günü içerisinde katılımcılara ödemeyen,. e) Sözleşme imzaladığı halde mazeretsiz bir şekilde süresi içinde hizmetleri başlatmayan, yüklenici ile devam eden tüm TYP’ler il müdürlüğü tarafından iptal edilir. Ayrıca yirmi dört ay geçmeden yüklenicinin yeni teklifleri değerlendirmeye alınmaz. (5) Mazeretsiz olarak TYP’den ayrılanlar veya kendi kusuru nedeniyle ilişiği kesilenler ile yararlandığı TYP bittikten sonra Kurum tarafından teklif edilen niteliklerine uygun en az üç iş teklifini mazeretsiz olarak kabul etmeyenler, son yararlanma tarihi üzerinden yirmi dört ay geçmedikçe bu Yönetmelik kapsamında düzenlenen programlara başvuramazlar. ÜÇÜNCÜ BÖLÜM. Çeşitli ve Son Hükümler. Diğer hususlar. MADDE 18- (1) Özel politika gerektiren gruplar Genel Müdürlükçe belirlenir. TYP katılımcıları öncelikle özel politika gerektiren gruplar arasından ilgili mevzuata göre seçilir. (2) TYP katılımcısı olmaya hak kazananlar, sözleşme daha önce imzalanmış olsa dahi, TYP başlama tarihinden önce programdan yararlandırılamazlar. (3) İki TYP arasında bekleme süresi aranmaz. (4) TYP’lerin uygulanması sırasında Kurumun tanınırlığına ilişkin iş ve işlemleri yürütmekten yükleniciler sorumludur. (5) TYP’ler için Kurumca yapılacak olan tanıtım giderleri, 4447 sayılı Kanunun 48 inci maddesinin yedinci fıkrası doğrultusunda, işsizlik sigortası fonundan aktif işgücü hizmetleri için ayrılan paydan karşılanabilir. (6) Tanınırlıkla ilgili materyaller ve uyulması gereken esaslar, hangi faaliyetlerde tanınırlık kurallarına uyulması gerektiği ve programlar dışında tanınırlıkla ilgili olarak yürütülecek diğer faaliyetler ile bu faaliyetlere ilişkin giderlerin ödenip ödenmemesi hususu Genel Müdürlükçe belirlenir. (7) Bu Yönetmelik kapsamındaki hedef kitlenin TYP’ler hakkında doğru bilgilerle aydınlatılmasına yönelik basılı, görsel, dijital materyallere uygun bilgi verici içerikleri hazırlamak, yayın ve tanıtım çalışmalarını planlamak ve yürütmekten Genel Müdürlük sorumludur. İl müdürlükleri de Genel Müdürlüğün hazırladığı içeriğe uygun olarak kamuoyuna, programlardan yararlanması hedeflenenlere bilgi verici basılı, görsel ve dijital materyaller hazırlayarak tanıtım ve bilgilendirme çalışmaları yürütebilir. (8) 25/9/1981 tarihli ve 2527 sayılı Türk Soylu Yabancıların Türkiye'de Meslek ve Sanatlarını Serbestçe Yapabilmelerine, Kamu, Özel Kuruluş veya İşyerlerinde Çalıştırılabilmelerine İlişkin Kanun hükümleri kapsamında olanlar için 8 inci maddenin birinci fıkrasının (a) bendi kapsamındaki şart aranmaz. Elektronik ortamda bildirim. MADDE 19- (1) Genel Müdürlük, programlara ilişkin olarak bu Yönetmelikte belirtilen iş ve işlemlerin bir bölümünü ya da tamamını elektronik ortamda gerçekleştirebilir. İş ve işlemlerin elektronik ortamda gerçekleştirilmesi durumunda kurum veya kuruluşlar ve hizmetlerden yararlanacak kişiler istenilen bilgi ve belgeleri elektronik ortamda vermekle yükümlüdür. Yetki ve sorumluluk. MADDE 20- (1) TYP’lere ilişkin politikaların belirlenmesi, ilgili mevzuatın hazırlanması ve uygulanmasının koordinasyonundan Genel Müdürlük yetkili ve sorumludur. (2) TYP’ler için iş birliği ile hizmetlerin yürütülmesinden il müdürlükleri yetkili ve sorumludur. Gerektiğinde hizmet merkezleri, il müdürlükleri tarafından bu kapsamda yetkilendirilebilir. (3) Kurum, bu Yönetmelik kapsamındaki iş ve işlemlerin yürürlükteki mevzuata uygun şekilde yapılmasını temin etmek için gerekli tedbirleri alır. Ödeneklerin belirlenmesi. MADDE 21- (1) Bu Yönetmelik kapsamındaki iş ve işlemlerin yapılması için il müdürlüklerine tahsis edilecek ödenek miktarı Genel Müdürlükçe belirlenir. (2) Genel Müdürlük, ortaya çıkan ihtiyaçlar doğrultusunda il müdürlüklerine tahsis edilen ödeneklerde değişiklik yapabilir, ödeneklerin bir kısmını veya tamamını merkezde tutabilir, yürütülen ve planlanan programları dikkate alarak ödenek tahsisi yapabilir. Tereddütlerin giderilmesi. MADDE 22- (1) Bu Yönetmelik hükümlerinden kaynaklanan tereddütlerin giderilmesi hususunda Genel Müdürlük yetkilidir. Salgınla mücadele faaliyetlerine ilişkin Sağlık Bakanlığı ile iş birliği kapsamında düzenlenen mesleğe yönelik uygulanan programlar. GEÇİCİ MADDE 1- (1) Yeni koronavirüs (Covid-19) salgını süresince, Sağlık Bakanlığı ile bağlı ve ilgili kuruluşları ve bunların taşra teşkilatlarının salgınla mücadele faaliyetlerine ilişkin yürüttükleri kamu hizmetlerinin desteklenmesi amacıyla şoförlük mesleğine yönelik TYP düzenlenebilir. Bu şekilde düzenlenecek programlarda 5 inci maddenin ikinci fıkrasında yer alan belirli bir mesleğe yönelik TYP’lerin değerlendirilmeye alınmayacağına yönelik hüküm uygulanmaz. Yürürlükten kaldırılan yönetmeliğe tabi programlarda katılımcıların azami faydalanma süreleri. GEÇİCİ MADDE 2- (1) Bu Yönetmeliğin yayımı tarihi itibarıyla 8/4/2022 tarihli ve 31803 sayılı Resmî Gazete’de yayımlanan Aktif İşgücü Hizmetlerinin Yürütülmesine İlişkin Usul ve Esaslar Hakkında Yönetmeliğin 63 üncü maddesiyle yürürlükten kaldırılan Aktif İşgücü Hizmetleri Yönetmeliği kapsamında uygulanan TYP’lerden 27/9/2017 tarihinden itibaren dokuz ay ve daha fazla süreyle yararlanmış olanlar için 10 uncu maddenin beşinci fıkrasındaki azami süre tamamlanmış sayılır. Bu Yönetmeliğin yayımı tarihi itibarıyla TYP’ye devam eden katılımcılara, devam ettikleri programlarla sınırlı olmak üzere, anılan mülga Yönetmelik ve aynı Yönetmeliğe dayanılarak hazırlanan ilgili mevzuat uygulanır. (2) Birinci fıkrada belirtilen mülga Yönetmelik kapsamında uygulanan TYP’lerden 27/9/2017 tarihinden itibaren toplamda dokuz aydan az yararlanan kişiler bu Yönetmelik kapsamında düzenlenen TYP’lerden dokuz aydan kalan süreleri kadar yararlanabilir. (3) Birinci fıkrada belirtilen mülga Yönetmelik ve aynı Yönetmeliğe dayanılarak hazırlanan ilgili mevzuat kapsamında haklarında yasaklılık işlemi uygulananlar, yasaklılıkları tamamlanıncaya kadar bu Yönetmelik kapsamındaki programlardan yararlanamazlar. Yürürlükten kaldırılan yönetmelik kapsamındaki iş ve işlemler. GEÇİCİ MADDE 3- (1) Bu Yönetmeliğin yayımı tarihinden önce sözleşme ilişkisi kurulan TYP’ler ile başlatılan iş ve işlemler sonuçlanana kadar Aktif İşgücü Hizmetlerinin Yürütülmesine İlişkin Usul ve Esaslar Hakkında Yönetmeliğin 63 üncü maddesiyle yürürlükten kaldırılan Aktif İşgücü Hizmetleri Yönetmeliği ve buna dayanılarak hazırlanan ilgili mevzuat uygulanmaya devam olunur. Yürürlük. MADDE 23- (1) Bu Yönetmelik yayımı tarihinde yürürlüğe girer. Yürütme. MADDE 24- (1) Bu Yönetmelik hükümlerini Türkiye İş Kurumu Genel Müdürü yürütür. "
"ÖZELLEŞTİRME İDARESİ BAŞKANLIĞI TEŞKİLAT. VE GÖREV YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Özelleştirme İdaresi Başkanlığındaki hizmet birimlerinin görev ve yetki alanları ile hizmet birimleri arasındaki iş ilişkilerini düzenlemektir. Kapsam. MADDE 2- (1) Bu Yönetmelik, Özelleştirme İdaresi Başkanlığı teşkilatının görev, yetki ve sorumlulukları ile çalışma esaslarına ilişkin hükümleri kapsar. Dayanak. MADDE 3- (1) Bu Yönetmelik, 24/11/1994 tarihli ve 4046 sayılı Özelleştirme Uygulamaları Hakkında Kanun ile 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 354 üncü maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Başkan: Özelleştirme İdaresi Başkanını,. b) Fon: Özelleştirme Fonunu,. c) İdare: Özelleştirme İdaresi Başkanlığını,. ç) Kanun: 24/11/1994 tarihli ve 4046 sayılı Özelleştirme Uygulamaları Hakkında Kanunu,. d) Kurul: Özelleştirme Yüksek Kurulunu,. ifade eder. İKİNCİ BÖLÜM. İdare Teşkilatı. İdare teşkilatı. MADDE 5- (1) İdare teşkilatı aşağıda gösterilmiştir:. a) Başkanlık. b) Başkan yardımcıları. c) Hizmet birimleri. Başkanın görev ve yetkileri. MADDE 6- (1) Başkan, İdarenin üst yöneticisi olup, birinci derecede imza yetkisine sahiptir. İdarenin bütün işlerinin Kanun, cumhurbaşkanlığı kararnameleri, kanun hükmünde kararname, ilgili yönetmelik hükümleri, Kurul ve Hazine ve Maliye Bakanı kararları ile diğer mevzuat hükümlerine göre yönetimi, İdarenin temsili ve Fonun idaresinden Başkan sorumludur. (2) Başkan ve başkan yardımcılarına bağlı hizmet birimleri Başkan tarafından belirlenir. Başkan yardımcıları. MADDE 7- (1) Başkan yardımcıları, mevzuatta belirtilen ve Başkan tarafından verilen görevleri yapmak, talimatları yerine getirmek, teşkilatın çeşitli kademeleri ve ilgili hizmet birimleri arasında uyum ve iş birliğini, çalışmanın organizasyon ve koordinasyonunu sağlamakla yükümlüdür. Başkan yardımcıları Başkan tarafından devredilen yetkileri Başkan adına kullanırlar. ÜÇÜNCÜ BÖLÜM. İdarenin Hizmet Birimleri. Başkanlık müşavirleri. MADDE 8- (1) Başkanlık müşavirlerinin görevleri şunlardır:. a) Başkan tarafından tevdi edilen konular hakkında inceleme ve araştırma yaparak sözlü veya yazılı görüş bildirmek. b) Başkanın talimatları doğrultusunda ilgili birimler arasında koordinasyon kurmak. c) İdare içinde veya dışında yapılan toplantılara iştirak etmek. ç) Başkan tarafından verilen diğer görevleri yerine getirmek. Hukuk Müşavirliği. MADDE 9- (1) Hukuk müşavirliğinin görevleri şunlardır:. a) 26/9/2011 tarihli ve 659 sayılı Genel Bütçe Kapsamındaki Kamu İdareleri ve Özel Bütçeli İdarelerde Hukuk Hizmetlerinin Yürütülmesine İlişkin Kanun Hükmünde Kararnamede belirtilen görevleri yapmak. b) İdarenin diğer birimlerince sorulan hukuki konular hakkında sözlü veya yazılı görüş bildirmek. c) İdare menfaatlerini korumak, anlaşmazlıkları önleyici hukuki tedbirleri zamanında almak, anlaşma ve sözleşmelerin bu esaslara uygun olarak yapılmasına yardımcı olmak. ç) İdarenin diğer birimlerince hazırlanan kanun, tüzük, yönetmelik ve benzeri düzenlemeleri hukuki açıdan inceleyerek görüş bildirmek. d) İdarenin taraf olduğu davalar ve takiplerle ilgili olarak gerekli belgelerin hazırlanması için ilgili birimlerden bilgi, belge, görüş almak ve yargı organlarında İdareyi temsil etmek, dava sonuçları hakkında ilgili birimleri bilgilendirmek. e) Hukuki mevzuatı takip ederek, yeni mevzuat hakkında İdare birimlerini bilgilendirmek. f) Başkan tarafından verilen diğer işleri yürütmek. Proje Değerlendirme ve Hazırlık Daire Başkanlığı. MADDE 10- (1) Proje Değerlendirme ve Hazırlık Daire Başkanlığının görevleri şunlardır:. a) Özelleştirme kapsamına alınacak kuruluşlarla ilgili olarak öncelikleri belirleyerek gerekli ön incelemeyi yapmak, özelleştirme kapsamına alınması uygun ise bunlardan hangilerinin mali ve hukuki yönden özelleştirmeye hazırlık işlemine tabi olacağı veya doğrudan özelleştirme programına alınabileceğine ilişkin çalışma ve araştırmaları yapmak ve bu konularda rapor hazırlamak. b) Kurulca İdarenin görevlendirilmesi halinde, özelleştirme kapsamına alınan ve hazırlık çalışmalarına tabi tutulan kuruluşlardan hangilerinin anonim şirket haline dönüştürüleceğine, hangilerinin anonim şirket haline dönüştürülmesinin gerekli olmadığına dair araştırmalar yapmak ve bu konularda gerekli raporları düzenlemek. c) Özelleştirme kapsamına alınan ve hazırlık çalışmalarına tabi tutulan kuruluşlardan küçültülmesi, faaliyetlerinin durdurulması, kapatılması, tasfiyesi ya da kapsamdan/programdan çıkarılarak eski statülerine iade edilmeleri hususunda gerekli değerlendirmeler ile mali ve hukuki yönden hazırlık işlemlerine tabi tutulması gerekenleri ilgili proje grup başkanlığının da görüşü alınarak tespit etmek, üzerinde gerekli çalışmaları yapmak, İdare tarafından Kurula sunulacak zaman çizelgesi ve uygulama planını içeren raporlar ve karar taslaklarını hazırlamak, çalışma sonuçlarını ve ilgili bilgi ve belgeleri proje grup başkanlığına intikal ettirmek. ç) İdareye intikal ettirilen, özelleştirmeyi destekleyici ve geliştirici projeleri incelemek ve projeler hakkında görüşleri oluşturmak. d) Özelleştirme kapsamına alınan kuruluşların, hazırlık işlemleri tamamlanıncaya kadar bu kuruluşların bağlı bulundukları Bakanlık veya kurumlar ile ilgili koordinasyonu sağlamak. e) Başkan veya bağlı olduğu başkan yardımcısı tarafından verilen diğer görevleri yerine getirmek. İhale ve Danışmanlık Hizmetleri Daire Başkanlığı. MADDE 11- (1) İhale ve Danışmanlık Hizmetleri Daire Başkanlığının görevleri şunlardır:. a) Özelleştirme uygulamaları ile danışmanlık hizmetlerine ilişkin ihalelerde görev alacak komisyon listelerini hazırlamak ve onaya sunma işlemlerini yürütmek. b) Özelleştirme uygulamaları ile danışmanlık hizmetlerine ilişkin ihale işlemlerinde görevli komisyonların sekretarya hizmetlerini yürütmek. c) 29/11/2003 tarihli ve 25301 sayılı Resmî Gazete’de yayımlanan Özelleştirme Uygulamalarında Değer Tespiti ve İhale Yönetmeliği ile 28/5/2004 tarihli ve 25475 sayılı Resmî Gazete’de yayımlanan 4046 Sayılı Kanun Kapsamında Danışmanlık Hizmetleri İhalelerinde Uygulanacak Esas ve Usullere İlişkin Yönetmelik ile verilen diğer görevleri yerine getirmek. ç) Danışmanlık hizmetleri ihalelerinde ihale şartlarının ihale öncesinde, özelleştirme uygulamaları ile danışmanlık hizmetlerine ilişkin ihale sonuçlarının ise ihale sonrasında kamuoyuna duyurulması için Basın ve Halkla İlişkiler Daire Başkanlığına gerekli bilgi ve belgeleri intikal ettirmek. d) Özelleştirme uygulamaları ile danışmanlık hizmetlerinin ihale işlemlerine ilişkin her türlü evrakı hazırlamak ve muhafaza etmek. e) Danışmanlık ihaleleri sonucu lehine ihale sonuçlanan teklif sahibi ile yapılacak sözleşmeleri gerektiğinde ilgili birimlerin yardımı ile hazırlamak ve ilgili birimin teklifi üzerine hizmetin devamı sırasında hizmet gerekleri de dikkate alınarak, sözleşme süresinin uzatımı gibi ve benzeri diğer hususlarla ilgili gerekli düzenlemeleri yapmak. f) Danışmanlar tarafından yürütülen hizmetleri ilgili proje grup başkanlığı ile koordinasyon içerisinde izlemek. g) Daire başkanlığı tarafından kendi görev alanında ödeme gerektiren işlemlerde, gerekli incelemelerin yapılarak, ödemenin yapılmasına esas olmak üzere ilgili daire başkanlığına zamanında gerekli belgelerle birlikte bildirimde bulunmak. ğ) Başkan veya bağlı olduğu başkan yardımcısı tarafından verilen diğer görevleri yerine getirmek. Finansman Fon Yönetimi ve Sermaye Piyasaları Daire Başkanlığı. MADDE 12- (1) Finansman Fon Yönetimi ve Sermaye Piyasaları Daire Başkanlığının görevleri şunlardır:. a) Fonun yönetimi ile ilgili işlemlerin takibini yapmak, Kanunun 10 uncu maddesinde yer alan Fonun kullanım alanlarına ilişkin olarak her türlü işlemi yürütmek, bu konuda İdarenin diğer birimleri ile koordinasyon sağlamak. b) Kurulun onayına sunulmak üzere Fonun bütçesini, gelir-gider programını ilgili daire başkanlıkları ve proje grup başkanlıkları ile koordineli olarak hazırlamak. c) Kanunun 3 üncü maddesinin birinci fıkrasının (f) bendi gereğince, Kurul tarafından ihracına karar verilen ve Fonun finansman ihtiyacına göre miktarı, uygulanacak faiz oranları ve şartları belirlenerek bildirilen her türlü menkul kıymetin adedi, değeri ve diğer hususların tespitine ilişkin gerekli çalışmaları yapmak ve her türlü işlemi yürütmek, bu konularda ilgili diğer birimlerle koordinasyonu sağlamak. ç) Kanunun 3 üncü maddesinin birinci fıkrasının (g) bendi gereğince, diğer kıymetli evrak çek, poliçe, bono hariç Kurul tarafından verilecek kararların gerekleri ile menkul kıymetlerin borsada ve borsa dışında, yurt dışı sermaye piyasalarında alım satımı, yurt içi ve yurt dışında halka arzı ile menkul kıymetler yatırım fonları veya ortaklıklarına satışını, ilgili mevzuat çerçevesinde yerine getirmek. d) Özelleştirilecek kuruluşlarla ilgili yurt içi ve yurt dışında halka arz ile borsada, borsa dışında ve yurt dışı sermaye piyasalarında satış gibi işlemlerin yürütülmesi konularında; ilgili daire başkanlıkları veya proje grup başkanlıklarınca yürütülen menkul kıymet ihracına ilişkin Sermaye Piyasası Kurulu ve menkul kıymetler borsaları ile yurt dışı işlemler için gerekli kayıt ve izinlerin alınmasını ve satışta aracılık hizmetlerini yerine getirecek banka/bankalar veya aracı kurum/kurumların belirlenmesini müteakip, banka/bankalar veya aracı kurum/kurumlarla gerekli ilişkileri kurmak ve yürütmek suretiyle halka arz ve satış işlemlerini gerçekleştirmek, takip etmek ve sonuçlandırmak. e) Menkul kıymetlerin borsada, borsa dışında, yurt dışı sermaye piyasalarında alım satımı, yurt içi ve yurt dışında halka arzı ile ilgili olarak yapılacak teknik işlemleri yürütmek ve halka arza ilişkin olarak Sermaye Piyasası Kurulu mevzuatı çerçevesinde yapılacak satışları kamuoyuna duyurmak üzere gerekli bilgileri Basın ve Halkla İlişkiler Daire Başkanlığına iletmek. f) İdarenin pay sahibi olduğu kuruluşlardaki hisse senetleri ile ilgili, kar payı ve yeni pay alma kupon kesimi, teslim ve tesellüm gibi işlemleri sürekli ve düzenli olarak yürütmek ve takip etmek, çıkarılacak menkul kıymetlerin basımı ve bunların İdare veznesi dışında saklanması halinde bankalarda muhafazasının sağlanmasına ilişkin işlemleri yürütmek. g) Yurt içi ve yurt dışı sermaye piyasalarının takibi ve analiz işlemlerinin yürütülmesini, sermaye piyasasına ilişkin bilgi ve belgeler hakkında rapor hazırlanmasını, sermaye piyasaları ile ilgili kamu kuruluşları tarafından istenecek bilgi ve belgelerin takibini ve ilgili birimlere intikalini sağlamak. ğ) Daire başkanlığı tarafından kendi görev alanında ödeme gerektiren işlemlerde, gerekli incelemeleri yaparak ödeme işlemini gerçekleştirmek. h) İlgili daire başkanlığı veya proje grup başkanlığının bildirimi üzerine genel kurul toplantısı öncesi bankalarda muhafaza edilen hisse senetlerinin bloke edilmesi işlemlerini yürütmek. ı) Fon ile ilgili her türlü giriş ve çıkışa ilişkin işlemleri kayıt altına almak. i) Proje grup başkanlıklarınca intikal ettirilen özelleştirme programındaki kuruluşların yurt içi ve yurt dışı borçlanmaları ile finansman ihtiyacının karşılanmasına ilişkin talepler konusunda inceleme ve değerlendirme yapmak, görüş oluşturmak. j) Proje grup başkanlıklarınca gerçekleştirilen sermaye artırım işlemleri ile Fonun gelir giderlerine yönelik istatistiki verileri hazırlamak. k) Menkul kıymet alım, satım, halka arzlar ve saklama işlerine ilişkin ödemeleri yapmak. l) Özelleştirme ile ilgili olarak Fon muhasebe işleriyle ilgili birimlerden intikal eden ödeme evrakının, tutarların doğruluğuna ve belgelerin tamlığına ilişkin kontrolü ile gerekli ödemelerin yapılmasını sağlamak. m) Özelleştirme ile ilgili satış geliri, programdaki kuruluşların bedelli veya bedelsiz sermaye artırımları, temettü geliri, vergi istisnası ve yönetim kurulu üyeliği ücretleri ve diğer gelirlere ait belgeleri ve ilgililer tarafından İdareye yapılması gerekli ödemeleri ilgili birimlerle koordineli olarak takip etmek. n) Özelleştirme işlemleri ile ilgili İdare adına her türlü kıymetli evrakı düzenlemek, Fon muhasebe veznesinde saklanan/saklanacak menkul kıymetler ile her türlü kıymetli evrakı belge karşılığı alarak muhafaza etmek ve kayıtlarda izlemek. o) Fonun bütçesi ve muhasebe işlemleri ile ilgili olarak bankalarla gerekli mutabakatların yapılmasını sağlamak ve söz konusu işlemlerle ilgili olarak muhasebe kayıtlarının yapılmasını, mahsup fişlerinin düzenlenmesini ve kontrolünü yapmak. ö) Diğer kuruluşlarla yapılacak yazışmalar ve toplantılarda İdarenin Fon muhasebe ve Fon bütçesi ile ilgili mali işlemlerini etkileyen konularda görüş beyan etmek. p) Fon muhasebe ve Fon bütçe muhasebe kayıtları ile ilgili olarak bilgi, belge ve kayıtların tam ve düzgün olarak arşivlenmesini sağlamak. r) İdareye ait yıllık faaliyet raporunda kullanılmak üzere Fon muhasebe ve Fon bütçe ile ilgili bilanço ve gelir-gider tablolarına ilişkin açıklamaları hazırlayarak ilgili birime zamanında göndermek. s) Fon muhasebe ve Fon bütçe muhasebeye ilişkin yıl sonunda tüm raporların düzenlenmesi için ilgili birimler arasında mutabakat çalışmaları yapılarak, sonucunda mutabık olunduğuna dair veya mutabık olunmamışsa ve düzeltilemiyorsa mutabakatsızlık nedenlerinin belirtileceği tutanakları düzenleyerek yıl sonu işlemlerini kesin sonuçlara bağlamak ve gerekli mali tabloları hazırlamak. ş) Daire başkanlığına gelmiş ve kayıtlara alınmış bilgi ve belgeler neticesinde aylık mizan ve raporların hazırlanmasını sağlamak. t) İhaleler nedeniyle teklif sahipleri tarafından, yönetmelik ve şartnamelerde belirtilen diğer teminatlar hariç, bankalar ile yetkili finans kuruluşlarından temin edilerek İdareye verilecek teminat mektuplarını ve ilgili bankaca teyidi yapılmış bloke çekleri, dövizi teslim almak, kaydetmek ve muhafaza etmek, teslim alınan teminat mektuplarını ihale sonunda ihale ile ilişkisi kesilen teklif sahiplerine iade etmek. u) Özelleştirme uygulamalarında öngörülen yükümlülüklerin gerçekleşmesi nedeniyle Özelleştirme Sonrası Takip İşleri Proje Grup Başkanlığı tarafından teslim edileceği bildirilen her türlü kesin teminatın ve diğer kıymetli evrakın teslim edilmesini sağlamak. ü) İhale ve Danışmanlık Hizmetleri Daire Başkanlığınca ve Finansman Fon Yönetimi ve Sermaye Piyasaları Daire Başkanlığınca yapılan ihalelerde alınan geçici ve kesin teminatların paraya çevrilmesinin tespiti ve bildirimi üzerine, teminatların nakde çevrilmesine ilişkin işlemleri yürütmek. v) Başkan veya bağlı olduğu başkan yardımcısı tarafından verilen diğer görevleri yerine getirmek. Strateji Geliştirme Daire Başkanlığı. MADDE 13- (1) Strateji Geliştirme Daire Başkanlığının görevleri şunlardır:. a) 10/12/2003 tarihli ve 5018 sayılı Kamu Malî Yönetimi ve Kontrol Kanunu ve diğer mevzuatla strateji geliştirme ve malî hizmetler birimlerine verilen görevleri yapmak. b) Çeşitli ülkelerde yapılmış ve yapılmakta olan özelleştirme çalışmaları konusunda bilgi toplayıp bunları değerlendirerek bu bilgilerin ışığında araştırma sonuçları hakkında ilgili birimlere önerilerde bulunmak. c) Yurt içinde ve yurt dışındaki çeşitli kuruluşlarda veya bunların düzenlediği toplantılarda İdarenin katılımının sağlanması için gerekli bilgilendirmeyi yapmak, bu hususlarda İdarenin ilgili birimleri ile koordinasyonu sağlamak. ç) Kurulun faaliyetleri ile ilgili olarak İdarenin sekretarya hizmetlerini ve Kurul kararlarının İdare dışındaki ilgili makam, kurum ve kuruluşlara dağılımına ilişkin işlemleri yürütmek. d) Resmî Gazete’de yayımlanması gereken İdare kararlarını yayımlatılmak üzere Basın ve Halkla İlişkiler Daire Başkanlığına intikal ettirmek. e) Kurul kararlarını, ilgili Bakanlık ve Başkanlık olurlarının asıllarını/suretlerini muhafaza etmek ve ilgili birimlere dağıtımını sağlamak. f) Cumhurbaşkanlığı veya ilgili bakanlıklarından cevaplandırılmak üzere İdareye gönderilen soru önergeleri ile ilgili işlemleri takip etmek ve gerektiğinde ilgili birimlerle koordinasyon kurmak, gerekli cevapların verilmesini sağlamak. g) Cumhurbaşkanlığı, bakanlıklar, diğer kamu kurum ve kuruluşları ile İdarenin genelgelerinin İdarenin ilgili birimlerine veya tüm personele duyurulmasını ve bunların özelleştirme programındaki kuruluşlara intikalini sağlamak. ğ) Sayıştay Başkanlığının, İdarenin faaliyetlerine ilişkin raporlarındaki bulgulara verilecek cevapları koordine etmek ve rapor haline getirerek ilgili makam ve kuruluşlara sunulmasını temin etmek. h) Mevzuat hazırlık çalışmalarını yapmak ve koordine etmek. ı) İdare teşkilat şemasının hazırlanması ve birimlere duyurulması işlemlerini yürütmek. i) Başkan veya bağlı olduğu başkan yardımcısı tarafından verilen diğer görevleri yerine getirmek. Personel Daire Başkanlığı. MADDE 14- (1) Personel Daire Başkanlığının görevleri şunlardır:. a) İdarenin insan gücü planlaması ve personel politikası ile ilgili çalışmalar yapmak, personel sisteminin geliştirilmesi ile ilgili tekliflerde bulunmak, personel ihtiyaçlarını proje grup başkanlıkları, daire başkanlıkları ve başkan yardımcılıklarıyla koordine ederek saptamak. b) İdare personelinin atama, özlük ve emeklilik işlemleri ile ilgili işleri yapmak, özlük dosyalarını muhafaza etmek. c) İdarenin hizmet içi eğitimi ve ihtisas eğitimi planlarını hazırlamak, hizmet öncesi, hizmet içi programlarını düzenlemek ve uygulamak, seminer, sempozyum, panel gibi ihtisas eğitim faaliyetlerini düzenlemek. ç) Özelleştirme kapsamına alınan kuruluşların etkin çalışma ilkesi göz önünde bulundurularak istihdam yapılarını oluşturmak, çalışma şartlarına ilişkin incelemeler yaparak periyodik değerlendirme raporu hazırlamak, ilgili birimlere bilgi vermek ve özelleştirme işlemleri çerçevesinde istihdam konusunda görüş ve önerilerde bulunmak. d) Özelleştirme uygulamaları sonucu işsiz kalacak iş yasalarına tabi personelin istihdamı ile ilgili politika ve uygulamaları İdarenin ilgili birimleri ve diğer kurum ve kuruluşlarla koordineli olarak yürütmek. e) Özelleştirme programındaki kuruluşların; verimliliğin artırılması ilkesi gözetilerek, personel alımı ve azaltılmasına, çalışma şartlarına ilişkin talepleri hakkında karar verilmesine yönelik işlemleri, ilgili proje grup başkanlığı ile iş birliği halinde yürütmek. f) Personel özlük hakları ile personele sağlanacak ayni ve maddi haklarla ilgili olarak haklı nedenlere dayanmayan uygulama farklılıklarının giderilmesi için idari tedbirlerin alınması ve gerektiğinde mevzuatta değişikliğe gidilmesi hususunda görüş oluşturmak. g) Kanunun 21 inci maddesi hükümleri gereğince Türkiye İş Kurumu ile yapılacak protokol ile belirlenecek esas ve usuller çerçevesinde İdarece yapılacak işlemleri yürütmek. ğ) Özelleştirme programına alınan, özelleştirilen, faaliyeti durdurulan, küçültülen, kapatılan veya tasfiye edilen kuruluşlarda çalışan 14/7/1965 tarihli ve 657 sayılı Devlet Memurları Kanununa tabi personel, sözleşmeli personel ve nakle tabi diğer personel ile 657 sayılı Devlet Memurları Kanununun 4/B maddesi çerçevesinde diğer kamu kurum ve kuruluşlarına atanacak personelin Kanunun 22 nci maddesi ve diğer ilgili mevzuat gereğince atamalarının yapılıp diğer kuruluşlara nakli hususunda İdare tarafından yapılması gereken işlemleri ilgili proje grup başkanlığı ile iş birliği içerisinde yapmak, Kanunun 22 nci maddesi gereğince yapılacak ödemelerin Fondan karşılanmasına ilişkin işlemleri Finansman Fon Yönetimi ve Sermaye Piyasaları Daire Başkanlığı ile koordineli olarak yürütmek. h) Kanunun 24 üncü maddesi gereğince Fondan yapılacak ödemelere ilişkin işlemleri ilgili daire başkanlıkları ile koordineli olarak yürütmek. ı) Daire başkanlığı tarafından kendi görev alanında ödeme gerektiren işlemlerde, gerekli incelemelerin yapılarak, ödemenin yapılmasına esas olmak üzere ilgili daire başkanlığına zamanında gerekli belgelerle birlikte bildirimde bulunmak. i) İdareye devredilen kuruluşların yönetim kurulu başkanlığı ve üyelikleri, tasfiye kurulu üyelikleri ve genel müdürlükleri ile ait oldukları kuruluşlardan ayrı olarak özelleştirme programına alınan ve anonim şirkete dönüştürülmelerine gerek görülmeyen müesseselerde, müessese müdürlükleri ve yönetim komitelerine, işletme ve işletme birimlerinde bunların müdürlüklerine yapılacak atama ve bu görevlerden alınmalara ilişkin her türlü işlemi yürütmek, izlemek ve arşivlemek. j) İlgili daire başkanlıkları veya proje grup başkanlarının bildirimi üzerine, genel kurul tarihlerini yapılacak atamalar yönünden izlemek. k) Özelleştirme programında bulunan kuruluşların ihtiyaçlarına binaen kurum içinden ve dışından yapacakları personel hareketlerini, istihdam değişikliklerini takip etmek, izlemek, yürütmek ve buna ilişkin işlemleri sonuçlandırmak, personel hareketleri ve istihdam değişiklikleri konularında ilgili proje grup başkanlıklarını bilgilendirmek. l) Özelleştirme programındaki kuruluşlarda çalışan personelin kurum içinde ve özelleştirme programındaki diğer kuruluşlar ile Kanun gereğince yapılacak işlemlerin aksamamasını teminen özelleştirilmiş kuruluşlarda geçici olarak görevlendirilmelerine ilişkin talepleri inceleyip sonuçlandırmak. m) Özelleştirme programındaki kuruluşların faaliyetleri ile ilgili olarak İdare tarafından yaptırılacak inceleme, denetleme, araştırma, raporlama işlemlerinin takip ve koordinasyonunu yürütmek. n) Başkan veya bağlı olduğu başkan yardımcısı tarafından verilen diğer görevleri yerine getirmek. Destek Hizmetleri Daire Başkanlığı. MADDE 15- (1) Destek Hizmetleri Daire Başkanlığının görevleri şunlardır:. a) İdare personelinin ve ailelerinin kurum tabipliğinden yararlanmaları ile ilgili işlemleri yapmak, İdare lojmanlarının İdare personeline tahsis ve takip işlemlerini yürütmek. b) İdare için gerekli araç, gereç ve malzemenin temini ile ilgili hizmetleri düzenlemek ve yürütmek. c) Temizlik, yemekhane/tabldot, ulaştırma, koruma ve güvenlik, yönlendirme, aydınlatma, ısıtma, bakım, onarım, taşıma hizmetleri ve benzeri diğer teknik ve idari hizmetleri yapmak veya yaptırmak. ç) Genel evrak, arşiv faaliyetlerini düzenlemek ve yürütmek. d) İhtiyaç duyulan her türlü menkul ve gayrimenkulün kiralama ve satın alma işlemlerini yürütmek. e) İdarenin faaliyetlerini yürütebilmesi için ihtiyaç duyulan her türlü mal, hizmet ve yapım talepleri için 4/1/2002 tarihli ve 4734 sayılı Kamu İhale Kanunu ve diğer mevzuata göre ihale işlem dosyalarını hazırlayarak gerçekleştirilmesini ve sonuçlandırılmasını sağlamak, sözleşmelerini yapmak ve diğer birimlerden gelen talepleri bütçe olanakları ve ilgili mevzuat kapsamında gerçekleştirmek. f) İlgili birim tarafından gerekli izin ve onaylar alınarak hazırlanan teknik şartname ile birlikte ihale dosyasının gönderilmesinden sonra, ihale komisyonu oluşturmak, ilan ve ihale işlemlerini yürütmek, sözleşme imzalandıktan sonra uygulanmak üzere ilgili birime göndermek. g) İdare birimlerince talep edilen ve ortak kullanılan sarf malzemelerini temin etmek üzere satın alma talep evraklarını kontrol etmek, piyasada fiyat araştırması yaparak piyasa fiyat araştırma tutanağı düzenlemek ve satın alma işlemini sonuçlandırmak. ğ) Satın alma ile ilgili evrakların ödeme işlemlerinin yapılması için ilgili birime havale edilmesini sağlamak. h) İdarenin sivil savunma, seferberlik ve savaş hali hizmetleri ile afet ve acil durum hizmetlerinin koordinasyonunu sağlamak. ı) 28/12/2006 tarihli ve 2006/11545 sayılı Bakanlar Kurulu Kararı ile yürürlüğe konulan Taşınır Mal Yönetmeliği ve diğer ilgili mevzuat hükümlerine göre demirbaş ve tüketim malzemelerinin kayıt ve takip işlemlerini yapmak, İdare ambarlarının yıl sonu sayım ve devirlerini gerçekleştirmek, çıkan envanteri ilgili birimlere bildirmek. i) Ekonomik ömrü tükenen malzemeleri ayırmak ve hurdaya ayrılmış malzemelerin satışı/devri/hibesi ile ilgili iş ve işlemleri gerçekleştirmek. j) İdare bilişim altyapısının güncel teknolojik gelişmelere uygun olarak tasarlanmasını ve uyumunu sağlamak, bilgi güvenliği ve güvenilirliği konusunun gerektirdiği önlemleri almak, politikaları ve ilkeleri belirlemek, kamu bilişim standartlarına uygun çözümler üretmek. k) İdarenin bilgi işlem hizmetlerini yürütmek, İdare internet sayfası, elektronik imza ve elektronik belge, elektronik arşiv ve dokümantasyon merkezi uygulamaları ile ilgili teknik çalışmaları yapmak. l) İdarenin mevcut bilişim altyapısının kurulumu, bakımı, ikmali, geliştirilmesi ve güncellenmesi ile ilgili işleri yürütmek, haberleşme güvenliğini temin etmek ve bu konularda görev üstlenen personelin bilgi teknolojilerindeki gelişmelere paralel olarak düzenli şekilde hizmet içi eğitim almalarını sağlamak. m) Başkan veya bağlı olduğu başkan yardımcısı tarafından verilen diğer görevleri yerine getirmek. Basın ve Halkla İlişkiler Daire Başkanlığı. MADDE 16- (1) Basın ve Halkla İlişkiler Daire Başkanlığının görevleri şunlardır:. a) İdarenin basınla ilişkilerini planlamak ve yürütmek, bu amaçla yapılacak basın açıklamaları ile ilgili işlemleri yürütmek, faaliyetlere yönelik soruları ilgili birimlerin yardımıyla cevaplamak, basın toplantıları düzenlemek, gerçeğe uymayan yayınlara karşı gerekli düzeltme ve tekziplerin yapılması için ilgili ve yetkili makamlara teklifte bulunmak ve kitle iletişim araçlarıyla ilişki kurmak ve sürdürmek. b) İdarenin halkla ilişkiler faaliyetlerini planlamak ve yürütmek, bu amaçla, özelleştirme programı ve uygulamalarına ilişkin talep edilen bilgileri sağlamak, ilgili birimlerin koordinasyonuyla, İdarenin faaliyetlerine ilişkin süreli ya da süresiz yayınları çıkarmak, özelleştirme ile ilgili seminer, sempozyum, panel, yarışma ve benzeri faaliyetleri organize etmek, bu gibi organizasyonlarda İdarenin temsil edilmesini sağlamak, İdare faaliyetlerine ilişkin olarak kamuoyuna bilgi vermeye yetkili makamdan talep edilen her türlü bilgiyi derlemek, ilgili kuruluşlara intikalini sağlamak, kurum içi organizasyonlarla kurum kimliğinin gelişmesi ve pekişmesine katkıda bulunmak. c) İdarenin reklam ve tanıtım faaliyetlerine ilişkin olarak; gerek duyulan hallerde kuruluşların özelleştirilmesine ilişkin düzenlenen kampanyalar konusunda ilgili daire başkanlıkları ile proje grup başkanlıklarına yardım etmek; genel halkla ilişkiler ve tanıtım kampanyalarının düzenlenmesi halinde gerekli işlemleri yürütmek. ç) Basında yer alan ve İdarenin faaliyetleri ile ilgili haberleri izlemek ve arşivlemek, bunların Başkan, başkan yardımcıları ve Hukuk Müşavirliğine dağıtımını sağlamak. d) İdare faaliyetlerine ilişkin verileri derlemek, değerlendirmek ve kamuoyuna sunmak. e) İlgili birimlerden gelecek bilgiler dahilinde Cumhurbaşkanlığına ve ilgili diğer makamlara sunulacak brifing ve raporları hazırlamak. f) Resmî Gazete’de yayımlanmak üzere gönderilen kuruluşların nihai devir işlemlerinin onaylanmasına ilişkin İdare kararlarının yayımlanmasını sağlamak. g) Kanunda, öngörülen kamuoyuna duyurma işlemlerini yürütmek. ğ) Türkiye’de özelleştirme programının uluslararası düzeyde tanıtılması, gerekli teknolojinin transferi, yurt dışında yapılan özelleştirme uygulamalarının takibi ve benzeri faaliyetlerin yürütülmesi ile söz konusu uygulamalardan Türkiye’de gerçekleştirilebilecek olanlar hakkında Başkana sunulmak üzere rapor hazırlamak. h) Daire başkanlığı tarafından kendi görev alanında ödeme gerektiren işlemlerde, gerekli incelemelerin yapılarak, ödemenin yapılmasına esas olmak üzere ilgili daire başkanlığına zamanında gerekli belgelerle birlikte bildirimde bulunmak. ı) 19/4/2004 tarihli ve 2004/7189 sayılı Bakanlar Kurulu Kararı ile yürürlüğe konulan Bilgi Edinme Hakkı Kanununun Uygulanmasına İlişkin Esas ve Usuller Hakkında Yönetmelik hükümleri ile Bilgi Edinme Birimine verilen görevler çerçevesinde, vatandaşlardan ve kurumlardan gelen sözlü ve yazılı başvuruları değerlendirmek, ilgili birimlerden gelecek bilgileri başvuru sahiplerine iletmek. i) Cumhurbaşkanlığı İletişim Merkezi (CİMER) üzerinden gelen sözlü ve yazılı başvuruları değerlendirmek ve ilgili birimlerden gelecek bilgileri başvuru sahiplerine iletmek. j) 24/3/2016 tarihli ve 6698 sayılı Kişisel Verilerin Korunması Kanunu uyarınca İdare tarafından yapılması gereken iş ve işlemleri İdare adına gerçekleştirmek. k) Başkan veya bağlı olduğu başkan yardımcısı tarafından verilen diğer görevleri yerine getirmek. DÖRDÜNCÜ BÖLÜM. Proje Grup Başkanlıkları. Proje Grup Başkanlığı (Özelleştirme Sonrası Takip İşleri). MADDE 17- (1) Grup (Özelleştirme Sonrası Takip İşleri) Başkanlığının görevleri şunlardır:. a) Kurul kararları çerçevesinde yapılacak sözleşmelerde öngörülen tarafların yatırım taahhütleri, istihdam durumu, gecikmeli halka arz ve benzeri hak ve yükümlülüklerinin, süresinde ve sözleşmelerde belirlenen şekil ve nitelikte yerine getirilip getirilmediğini izlemek. b) (a) bendinde belirlenen hususlarla ilgili inceleme ve tespit raporları düzenlemek/düzenlettirmek. c) Yapılan inceleme ve tespitler sonucu sözleşme şartlarına aykırılığın varlığı halinde gerekli yasal işlemleri başlatmak üzere Başkanlık Oluru alarak Hukuk Müşavirliğine intikalini sağlamak. ç) Sözleşmeye uygunluğun gerçekleşmesi halinde, sözleşme gereğince alınan kesin teminatların alıcıya teslimi hususunda ilgili birimlere bildirimde bulunmak. d) İzleme ve faaliyet sonuçlarını dönemsel olarak Başkana ve ilgili başkan yardımcılıklarına iletmek. e) Özelleştirme sonrası dönemde özelleştirme konusu proje uygulaması hakkında ortaya çıkacak her türlü yazışma, müzakere, değerlendirme ve benzeri diğer hususlara ilişkin olarak İdarece ilgili makam, kişi, kuruluş ve kurumlar nezdinde yapılacak işlemleri gerektiğinde İdarenin diğer birimleri ile koordinasyon içinde yürütmek. f) Özelleştirilen kuruluşları karlılık, verimlilik, kapasite kullanımı, istihdam, yatırım gibi kriterler açısından izlemek, özelleştirme öncesi dönemle karşılaştırmalı olarak değerlendirmek, bu değerlendirmeler neticesinde yeni özelleştirme uygulamalarına yönelik önerilerde bulunmak, bu amaçlarla inceleme ve değerlendirme çalışmaları yapmak veya yaptırmak. g) Satışı yapılan tesis, işletme ve benzeri kuruluş ve varlıkların, satış sözleşmeleri gereği takibe alınan hak ve alacaklarıyla ilgili işlemler hakkında gerekli birimlere bilgi ve belgeleri aktarmak. ğ) Başkan veya bağlı olduğu başkan yardımcısı tarafından verilen diğer görevleri yerine getirmek. Proje Grup Başkanlığı (Gayrimenkul İşlemleri). MADDE 18- (1) Grup (Gayrimenkul İşlemleri) Başkanlığının görevleri şunlardır:. a) Özelleştirme programındaki kuruluşlara ait taşınmazlara ve sorunlarına ilişkin tespitlerde bulunarak, İdarenin ilgili birimlerine görüş bildirmek. b) Özelleştirme programındaki kuruluşlardan anonim şirket statüsünde olanların sermayelerindeki kamu payı % 50’nin altına düşünceye, diğerlerinde özelleştirme uygulamaları sonucu devir tarihine kadar, özelleştirme kapsam ve programında olan taşınmazların; gerekli olması halinde her tür ve ölçekte imar planı ve plan raporlarını yapmak/yaptırmak, imar planları hakkında ilgili kurum/kuruluşların görüşlerini almak ve planlara yönelik Kurul kararlarını hazırlamak. c) İmar planlarına yönelik mühendislik etütlerini ve haritalarını yapmak/yaptırmak, gerekli görülmesi halinde ifraz, tevhid ve imar uygulaması işlemlerini yürütmek. ç) Taşınmazlara yönelik varsa şerh ve beyanları incelemek, gerekli olması halinde terkinine yönelik işlemleri yürütmek. d) Gayrimenkul işlemlerine ilişkin danışman seçimi hususunda gerekli bilgi ve belgeleri İhale ve Danışmanlık Hizmetleri Daire Başkanlığına iletmek, iş tanımı ve şartname esaslarını bildirmek. e) Özelleştirme kapsam ve programına alınacak taşınmazlarla ilgili Proje Değerlendirme ve Hazırlık Daire Başkanlığı ile koordineli olarak çalışmak. f) Başkan veya bağlı olduğu başkan yardımcısı tarafından verilen diğer görevleri yürütmek. Diğer Proje Grup Başkanlıkları. MADDE 19- (1) Diğer Proje Grup Başkanlıklarının görevleri şunlardır:. a) Özelleştirme programına alınan kuruluşlarla ilgili olarak mevcut durumları itibarıyla anonim şirket statüsünde olan kuruluşların ana sözleşmelerinin Kanuna uygun hale getirilmeleri ile anonim şirket statüsünde bulunmayanlardan gerekli görülenlerin Kanuna uygun ana sözleşmelerinin hazırlanarak anonim şirkete dönüştürülmelerine, anonim şirket statüsünde olanların aktiflerinin bir kısmının satış yoluyla bir başka şirkete devri veya şirkette mevcut aktiflerinin bir kısmının ayni sermaye şeklinde konularak yeni şirket kurulması suretiyle bölünmelerine veya yeni bir anonim şirket halinde birleşmelerine ilişkin işlemleri yürütmek. b) Kuruluşların özelleştirme programına alınmalarını müteakip bunlardan anonim şirket statüsünde olan veya anonim şirket haline dönüştürülen kuruluşların sermayelerindeki kamu payı % 50’nin altına düşünceye, diğerlerinde ise özelleştirme uygulamaları sonucu devredildikleri tarihe kadar bunların sermaye miktarının tespitine kuruluş, birleşme veya bölünmelerinde gerekli düzenlemelerin yapılmasına, mal varlıkları ile hak ve yükümlülüklerine ilişkin esasların tespit edilmesine, hesapları ve faaliyetleri ile ilgili her türlü düzenlemenin yapılarak bu işleri kolaylaştırıcı tedbirlerin alınmasına ilişkin işlemleri yapmak ve bu konularda gerektiğinde ilgili birimler ile koordinasyonu temin etmek. c) Kuruluşların sermayelerine ayni sermaye konulması hallerinde ayni sermayenin değerlendirilmesinin yapılmasına veya yaptırılmasına ilişkin işlemleri ilgili daire başkanlığı ile koordinasyon içinde yapmak. ç) Özelleştirme programındaki kuruluşlar ile diğer kamu kurum ve kuruluşları arasında taşınmazların devri, irtifak, intifa, işletme ve kira haklarının devri ve tasfiyesi ile bedelli devri zorunlu olan taşınmaz malların devrine ilişkin işlemlerini koordine ederek uygulanmasını sağlamak. d) Özelleştirme programındaki kuruluşların yurt içi ve yurt dışı borçlanmaları ile finansman ihtiyaçlarının karşılanmasına ilişkin talepler konusunda Finansman Fon Yönetimi ve Sermaye Piyasaları Daire Başkanlığına gerektiğinde görüş bildirmek. e) Kuruluşlar hakkında idari, mali ve hukuki düzenlemeler yapılmasına karar verilmesi halinde buna ilişkin işlemleri ilgili birimlerle koordineli olarak yürütmek. f) Özelleştirme programındaki kuruluşların hesapları ile faaliyetlerine ilişkin gerekli düzenlemeleri yapmak, kaynak kullanımlarına, taşınmaz edinmelerine, kiralamalarına ve bu taşınmazlar üzerinde sair akitler yoluyla tasarruf etmelerine ilişkin talepler üzerinde çalışmalar yapmak ve buna ilişkin işlemleri yürütmek. g) Kuruluşlar hakkında özelleştirmeye ilişkin güncelleştirilmiş detaylı iş planı ve zaman çizelgesi hazırlamak ve uygulanmasını sağlamak, çıkan aksaklıkları giderici tedbirleri almak, bunları periyodik olarak Finansman Fon Yönetimi ve Sermaye Piyasaları Daire Başkanlığına iletmek. ğ) Özelleştirmeye ilişkin olarak değer tespit komisyonlarının oluşturulmasına ilişkin teklifi hazırlamak, değer tespit komisyonlarınca yürütülen çalışmalar ile ilgili istenecek tüm teknik desteği sağlamak. h) İdarenin pay sahibi olduğu şirketlerdeki temettü gelirleri ile bedelli veya bedelsiz yapılan sermaye artırımlarına ilişkin işlemleri gerçekleştirmek, bilgi ve belgeleri tahakkuka esas olmak üzere ilgili daire başkanlıklarına intikal ettirmek. ı) Değer tespit komisyonu ve İdare ile danışmanlar arasındaki koordinasyonu sağlayarak, özelleştirilecek kuruluşlara ilişkin, değer tespit raporu, tanıtım dokümanı, bilgi kitapçığı, sirküler ve buna benzer dokümanların hazırlanmasını sağlamak. i) İşlemleri yürütülen kuruluşlarla ilgili danışman seçimi hususunda gerekli bilgi ve belgeleri İhale ve Danışmanlık Hizmetleri Daire Başkanlığına iletmek, iş tanımı ve şartname esaslarını bildirmek. j) Diğer daire başkanlıkları ile proje grup başkanlıklarının görev alanlarına giren konularda, bu birimler ile iş birliği ve koordinasyonu sağlamak. k) Kurul tarafından belirlenen özelleştirme yöntemleri çerçevesinde ihaleye çıkılması için gerekli bilgi ve belgeleri İhale ve Danışmanlık Hizmetleri Daire Başkanlığına iletmek. l) Özelleştirme programına alınan kuruluşlarda idari, mali ve hukuki yönden yapılacak düzenlemelerin gerektirdiği harcamaların karşılanmasına ilişkin işlemleri yürütmek ve işlem sonuçlarını gerekli aktarmalar yapılmak üzere Finansman Fon Yönetimi ve Sermaye Piyasaları Daire Başkanlığına bildirmek. m) Özelleştirme programındaki kuruluşların gayrimenkullerine ilişkin Kanunda yazılı her türlü bilgi ve belgeleri gerekli işlemleri yürütmek üzere Gayrimenkul İşlemleri Proje Grup Başkanlığına intikal ettirmek. n) İşlemlerini yürüttükleri kuruluşların genel kurullarına ilişkin iş ve işlemleri yürütmek, kuruluşlarla ilgili olarak genel kurul tutanaklarının, kar dağıtımına ilişkin kararlar ile sermaye değişimlerinin, şirketler tarafından intikal ettirilen yönetim kurulu kararlarının, bütçe ve yıllık yatırım programları ile finansman tablolarının sürekli ve düzenli bir şekilde ilgili birimlere intikalini sağlamak. o) İşlemlerini yürüttükleri kuruluşların genel kurul toplantılarına İdare adına iştirak etmek, kuruluşlarla ilgili olarak genel kurul toplantı tutanakları, kar dağıtımına ilişkin kararlar sermaye değişimleri, şirketler tarafından intikal ettirilen yönetim ve denetim kurulu kararları, bütçe ve yıllık yatırım programları ile finansman tablolarının, sürekli ve düzenli bir şekilde ilgili birimlere intikalini sağlamak. ö) Özelleştirme uygulamalarına ilişkin hazırlanan ihale şartnameleri ve sözleşmelerle ilgili olarak, Özelleştirme Sonrası Takip İşleri Proje Grup Başkanlığı ile Hukuk Müşavirliğinin yanı sıra, ihale yöntemine/usulüne ve özelleştirilecek kuruluşun niteliğine göre Personel Daire Başkanlığından görüş almak, ayrıca Finansman Fon Yönetimi ve Sermaye Piyasaları Daire Başkanlığından ve Gayrimenkul İşlemleri Proje Grup Başkanlığından güncel bilgi ve verileri talep etmek. p) Özelleştirme programında bulunan kuruluşlardaki İdarenin ortaklık ilişkisinden doğan her türlü hak ve alacakların tahsili hususunda çıkacak ihtilaflarla ilgili olarak gerekli yasal işlemler başlatılmak üzere Başkanlık Oluru alarak Hukuk Müşavirliğine intikalini sağlamak. r) İşlemlerini yürüttükleri kuruluşların faaliyetlerine ilişkin, Sayıştay Başkanlığı tarafından hazırlanan raporları incelemek ve bu raporlara ilişkin işlemleri yürütmek. s) Proje grup başkanlığı tarafından kendi görev alanında ödeme gerektiren işlemlerde, gerekli incelemelerin yapılarak, ödemenin yapılmasına esas olmak üzere ilgili daire başkanlığına zamanında gerekli belgelerle birlikte bildirimde bulunmak. ş) Özelleştirme programındaki kuruluşlardan İdareye intikal eden yıllık yatırım programları ile yıllık bütçeleri incelemek, değerlendirmek ve İdare görüşü ile birlikte ilgili kurumlara iletilmesini sağlamak. t) Kuruluşların yapıları ve sahip oldukları lisans, marka ve benzeri hakların kuruluşun özelleştirilmesinde hukuki bir engel teşkil edip etmediğini ilgili kuruluşlardan görüş almak suretiyle tespit etmek. u) Yürütmekte olduğu görevlere ilişkin olarak diğer kurumlar tarafından gönderilen özelleştirme kapsam ve programına alma taleplerini, proje görüşü ile birlikte Proje Değerlendirme ve Hazırlık Daire Başkanlığına iletmek. ü) Başkan veya bağlı olduğu başkan yardımcısı tarafından verilen diğer görevleri yerine getirmek. BEŞİNCİ BÖLÜM. Çeşitli ve Son Hükümler. Yetki devri. MADDE 20- (1) Başkan, başkan yardımcıları, I. hukuk müşaviri, daire başkanları, proje grup başkanları kendilerine mevzuatla verilmiş olan yetkilerin bir kısmını sınırlarını açıkça ve yazılı olarak belirlemek şartıyla astlarına devredebilirler. Yönetmeliğin uygulanmasında sorumluluk. MADDE 21- (1) Bu Yönetmeliğin uygulanmasından doğacak tereddütleri gidermeye Başkan yetkilidir. Hüküm bulunmayan haller. MADDE 22- (1) Bu Yönetmelikte hüküm bulunmayan hallerde ilgili mevzuat hükümleri uygulanır. Yürürlükten kaldırılan yönetmelik. MADDE 23- (1) 29/11/2003 tarihli ve 25301 sayılı Resmî Gazete’de yayımlanan Özelleştirme İdaresi Başkanlığı Teşkilat ve Görev Yönetmeliği yürürlükten kaldırılmıştır. Yürürlük. MADDE 24- (1) Bu Yönetmelik yayımı tarihinde yürürlüğe girer. Yürütme. MADDE 25- (1) Bu Yönetmelik hükümlerini Özelleştirme İdaresi Başkanı yürütür. "
"ÖZELLEŞTİRME İDARESİ BAŞKANLIĞI. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Özelleştirme İdaresi Başkanlığında görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Özelleştirme İdaresi Başkanlığında 657 sayılı Devlet Memurları Kanunu hükümlerine göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 29/11/2003 tarihli ve 25301 sayılı Resmî Gazete’de yayımlanan Özelleştirme İdaresi Başkanlığı Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Özelleştirme İdaresi Başkanı yürütür. Eki için tıklayınız. "
"İCRA VE İFLÂS KANUNU UYARINCA BORÇLUYA SATIŞ. YETKİSİ VERİLMESİNE DAİR YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, 9/6/1932 tarihli ve 2004 sayılı İcra ve İflâs Kanununun 111/a maddesinde düzenlenen borçluya satış yetkisi verilmesine dair hükmün uygulanmasına ilişkin usul ve esasları belirlemektir. (2) Bu Yönetmelik, İcra ve İflâs Kanununun 111/a maddesinde düzenlenen haczedilen malın borçlu tarafından rızaen satışına ilişkin hususları kapsar. Dayanak. MADDE 2- (1) Bu Yönetmelik, İcra ve İflâs Kanununun 111/a maddesinin beşinci fıkrasına dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) İcra dairesi: İcra ve İflâs Kanununa göre yapılan kıymet takdirini tebliğe yetkili esas sayılı icra dosyasının kayıtlı bulunduğu icra dairesini,. b) Kanun: 9/6/1932 tarihli ve 2004 sayılı İcra ve İflâs Kanununu,. c) Kıymet takdiri: Haczedilen malın kıymetinin takdir edildiği haciz tutanağını veya haczedilen mala ilişkin kıymet takdirini içeren bilirkişi raporunu,. ç) Mahkeme: Kanunun 4 üncü maddesine göre belirlenen icra mahkemesini,. d) UYAP: Ulusal Yargı Ağı Bilişim Sistemini,. ifade eder. İKİNCİ BÖLÜM. Rızaen Satış Yetki Belgesinin Şekli ve Muhtevası. Rızaen satış yetki belgesinin şekli. MADDE 4- (1) Borçlunun rızaen satış işlemlerinde, ekte yer alan rızaen satış yetki belgesi basılı kâğıt olarak kullanılır (Örnek no.57). (2) Yönetmelik ekinde bulunan örnekteki esaslar bozulmamak şartıyla bu basılı kâğıda icra dairesince gerekli ilâveler yapılabilir. Rızaen satış yetki belgesinin muhtevası. MADDE 5- (1) Haczedilen malın rızaen satışına dair borçluya verilen yetki belgesinde aşağıdaki hususlar yer alır:. a) Alacaklı, varsa kanuni temsilcisi ile vekilinin adı ve soyadı, adresi ve iletişim bilgileri. b) Borçlu, varsa kanuni temsilcisi ile vekilinin adı ve soyadı, adresi ve iletişim bilgileri. c) Satılacak şeyin cinsi, niteliği, önemli özellikleri ve muhammen kıymeti. ç) Malın muhammen kıymetinin yüzde doksanına karşılık gelen miktarı ile o malla güvence altına alınan ve satış isteyenin alacağına rüçhanı olan alacakların toplamından hangisi fazla ise bu miktarı ve ayrıca bu miktara ilave olarak bu aşamaya kadar haczedilen mal için yapılan takip masrafları toplamından az olamayacak şekilde belirlenmiş asgari rızai satış bedeli. d) Borçlunun, anlaştığı alıcının adı ve soyadını, Türkiye Cumhuriyeti kimlik numarasını, tüzel kişi ise unvanını, vergi kimlik numarasını, ticaret sicil numarasını, merkezi sicil kayıt sistemi (MERSİS) numarasını, anlaştıkları bedeli ve malın ayırt edici özelliklerini; alıcının ise adı ve soyadını, Türkiye Cumhuriyeti kimlik numarasını, tüzel kişi ise unvanını, vergi kimlik numarasını, ticaret sicil numarasını ve MERSİS numarasını, tebligata elverişli adresini, iletişime yarar bilgilerini, banka hesap bilgilerini, borçluyla anlaştıkları bedeli ve malın ayırt edici özelliklerini borçluya verilen on beş günlük süre içinde icra dairesine bildirmesi gerektiği. e) Alıcının, belirlenen asgari rızai satış bedelinden az olmamak kaydıyla borçluyla anlaştıkları bedeli borçluya verilen on beş günlük süre içinde icra dairesi banka hesabına ödemesi gerektiği. f) Mahkemenin kabul kararıyla malın mülkiyetinin alıcıya geçeceği ve tüm hacizlerin kaldırılarak devir ve teslim işlemlerinin gerçekleştirileceği. g) Mahkemece rızaen satış talebinin reddine karar verilmesi hâlinde, kararın icra dairesine gönderilmesinden itibaren üç iş günü içinde yatırılan bedelin alıcının bildirdiği banka hesabına iade edileceği. ğ) İlgili mevzuat hükümleri saklı kalmak kaydıyla devir ve teslim masraflarının alıcıya ait olacağı. ÜÇÜNCÜ BÖLÜM. Kıymet Takdirinin Tebliği, Rızaen Satış Talebi ve Sicile İşlenmesi ile. Asgari Bedelin Belirlenmesi. Kıymet takdirinin tebliği. MADDE 6- (1) Haczedilen malın kıymetinin takdirine ilişkin bilirkişi tarafından tanzim edilen rapor icra dairesince borçluya tebliğ edilir. (2) Borçlunun veya borçlu namına 11/2/1959 tarihli ve 7201 sayılı Tebligat Kanunu hükümlerine göre tebellüğe yetkili kimse huzurunda yapılan hacizlerde, kıymet takdirini içeren haciz tutanağının borçluya ayrıca tebliğ edilmesi gerekmez. Borçlunun veya borçlu namına Tebligat Kanunu hükümlerine göre tebellüğe yetkili kimsenin yokluğunda yapılan hacizlerde ise kıymet takdirini içeren haciz tutanağı borçluya tebliğ edilir. Rızaen satış talebi ve sicile işlenmesi. MADDE 7- (1) Borçlu, kıymet takdirinin tebliğinden itibaren yedi gün içinde icra dairesine müracaat ederek malın satışı için kendisine yetki verilmesini talep edebilir. (2) Rızaen satış talebinde bulunan borçlu, tebligata elverişli adresini ve iletişime yarar bilgilerini satış talebiyle birlikte icra dairesine bildirir. (3) Sicile kayıtlı bir mal ile ilgili borçlunun rızaen satış talebinde bulunması üzerine icra müdürü, rızai satış talebinin ilgili sicile işlenmesine yönelik gerekli işlemleri yapar. Rızai satış asgari bedelinin belirlenmesi. MADDE 8- (1) İcra müdürü, rızai satış asgari bedelini belirlemek için haczedilen malın sicile kayıtlı takyidatlarını temin ederek rüçhan hakkı alacaklısından alacağının devam edip etmediğini, devam ediyor ise alacak miktarını sorar. (2) Belirlenen rızai satış bedeli, haczedilen malın kesinleşen muhammen kıymetinin yüzde doksanına karşılık gelen miktar ile o malla güvence altına alınan ve satış isteyenin alacağına rüçhanı olan alacakların toplamından hangisi fazla ise bu miktarı ve ayrıca bu miktara ilave olarak bu aşamaya kadar haczedilen mal için yapılan takip masrafları toplamından az olamaz. DÖRDÜNCÜ BÖLÜM. Rızaen Satış Yetkisi Verilmesi, İcra Dairesine Bildirim, Bedelin. Ödenmesi ve Dosyanın Mahkemeye Sunulması. Rızaen satış yetkisi verilmesi. MADDE 9- (1) İcra müdürü, rızaen satış yetkisi verilmesini isteyen borçluya, kıymet takdirinin kesinleşmesinden sonra cebrî satış işlemlerini durdurarak haczedilen malın rızaen satışı için bir yetki belgesi düzenleyerek tebliğ eder. (2) Rızaen satış için düzenlenen yetki belgesiyle borçluya on beş günlük süre verilir. Bu süre, yetki belgesinin borçluya tebliğinden itibaren başlar. İcra dairesine bildirim. MADDE 10- (1) Borçlunun, anlaştığı alıcının adı ve soyadını, Türkiye Cumhuriyeti kimlik numarasını, tüzel kişi ise unvanını, vergi kimlik numarasını, ticaret sicil numarasını, MERSİS numarasını, anlaştıkları bedeli ve malın ayırt edici özelliklerini verilen on beş günlük süre içinde icra dairesine bildirmesi gerekir. (2) Alıcının, adı ve soyadını, Türkiye Cumhuriyeti kimlik numarasını, tüzel kişi ise unvanını, vergi kimlik numarasını, ticaret sicil numarasını ve MERSİS numarasını, tebligata elverişli adresini, iletişime yarar bilgilerini, banka hesap bilgilerini, borçluyla anlaştıkları bedeli ve malın ayırt edici özelliklerini borçluya verilen on beş günlük süre içinde icra dairesine bildirmesi gerekir. Bedelin ödenmesi. MADDE 11- (1) Alıcının, belirlenen asgari rızai satış bedelinden az olmamak kaydıyla, borçluyla anlaştıkları bedeli borçluya verilen on beş günlük süre içinde icra dairesinin banka hesabına ödemesi zorunludur. Dosyanın mahkemeye sunulması. MADDE 12- (1) Alıcının, borçluyla anlaştıkları bedeli yukarıdaki maddeler uyarınca borçluya verilen on beş günlük süre içinde dosyaya ödemesi hâlinde icra müdürü, gerekli bilgi ve belgeleri temin ettikten sonra rızai satışın şartlarının sağlandığını tespit ederse, satışın onayı ile malın devir ve teslim işlemlerinin yapılmasına karar verilmesi için dosyayı derhâl mahkemeye gönderir. BEŞİNCİ BÖLÜM. Mahkemenin Kararı ile Malın Devir ve Teslimi. Mahkemenin kararı. MADDE 13- (1) Mahkeme, en geç on gün içinde dosya üzerinden yapacağı inceleme sonucunda talebin kabulüne veya reddine kesin olarak karar verir. Mahkemece verilen karar UYAP vasıtası ile icra dairesine bildirilir. (2) Mahkemenin kabul kararı ile malın mülkiyeti alıcıya geçer. İcra dairesince malın devir ve teslim işlemleri yapılır. (3) Mahkemece rızaen satış talebinin reddine karar verilmesi durumunda, bu kararın icra dairesine gönderilmesinden itibaren üç iş günü içinde satış bedeli alıcının bildirdiği banka hesabına iade edilir. Ayrıca icra müdürü, 7 nci madde gereğince işlenen şerhin terkini için gerekli işlemleri yapar. Malın devir ve teslimi. MADDE 14- (1) Devir ve teslim işlemleri, mal üzerindeki tüm hacizlerin kaldırılması suretiyle gerçekleştirilir. (2) Rızaen satışa konu malın sicile kayıtlı olması hâlinde icra müdürü, tescil işleminin yapılması amacıyla tescil belgesini ilgili kurum veya kuruluşa mahkeme kararını ekleyerek gönderir. (3) İlgili mevzuat hükümleri saklı kalmak kaydıyla, devir ve teslim masrafları alıcıya aittir. (4) Rızaen satış konusu mal alıcıya teslim edilmedikçe veya teslime hazır hâle getirilmedikçe alıcının dosyaya yatırmış olduğu bedel alacaklılara ödenmez. ALTINCI BÖLÜM. Kayıt ve Rapor. Rızaen satış talep kaydı ve raporu. MADDE 15- (1) Rızaen satış talep kaydı, ilgili icra dairesine veya ilgili mahallin tamamına ait rızaen satış taleplerinin aşama ve sonuçlarının UYAP’a işlendiği kayıttır. Bu kayıtta; sıra numarası, icra dairesi, dosya numarası, haczedilen malın cinsi, talep tarihi, yetki belgesi düzenleme tarihi, rızai satış bedelinin ödenme tarihi, dosyanın mahkemeye gönderilme tarihi, talep konusunda mahkemenin kararı ve tarihi yer alır. (2) Rızaen satış talep raporu, birinci fıkrada düzenlenen kayıtlardaki hususların sorgulanması neticesinde UYAP’ta oluşturulan belgedir. Bu raporda, kayıtlara işlenen hususların tamamı yer alır. YEDİNCİ BÖLÜM. Çeşitli ve Son Hükümler. Hüküm bulunmayan hâller. MADDE 16- (1) Bu Yönetmelikte hüküm bulunmayan hâllerde niteliğine uygun düştüğü ölçüde İcra ve İflâs Kanunu ile 11/4/2005 tarihli ve 25783 sayılı Resmî Gazete’de yayımlanan İcra ve İflâs Kanunu Yönetmeliği hükümleri uygulanır. Yürürlük. MADDE 17- (1) Bu Yönetmelik yayımı tarihinde yürürlüğe girer. Yürütme. MADDE 18- (1) Bu Yönetmelik hükümlerini Adalet Bakanı yürütür. Eki için tıklayınız. "
"ORMAN PARKLARI YÖNETMELİĞİ. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, Devlet ormanlarında Orman Genel Müdürlüğünce mevcut ve tesis edilecek orman parklarının ayrılmasına, onanmasına, planlanmasına, planlarının uygulanmasına, geliştirilmesine, işletilmesine, işlettirilmesine, yönetilmesine ve iptaline ilişkin usul ve esasları düzenlemektir. Dayanak. MADDE 2- (1) Bu Yönetmelik, 31/8/1956 tarihli ve 6831 sayılı Orman Kanununun 6 ncı, 25 inci, ek 5 inci, ek 8 inci, ek 13 üncü ve ek 14 üncü maddelerine, 12/3/1982 tarihli ve 2634 sayılı Turizmi Teşvik Kanununun ek 5 inci maddesine ve 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 334 üncü ve 338 inci maddelerine dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Bakanlık: Tarım ve Orman Bakanlığını,. b) Bölge müdürlüğü: Orman bölge müdürlüğünü,. c) Döner Sermaye: Orman Genel Müdürlüğü Orman İşletmeleri Döner Sermayesini,. ç) Ekoturizm rotası: Orman alanlarında, insanların beden ve ruh sağlığına, mutluluğuna, doğa sevgisini tattırmaya ve ruhen yenilenmelerine hizmet eden, doğa yürüyüşü, kaya tırmanışı, kuş gözlem yeri, spor ve benzeri alternatif turizm faaliyetlerine imkân sağlayan güzergâhları,. d) Estetik kaynak: Ormanların, insanların zevk ve psikolojisine hitap eden, peyzaj ve manzara bütünlüğü açısından farklı özelliklerini,. e) Gelişim ve yönetim planı: Orman parklarının koruma-kullanma dengesi içerisinde, rekreasyonel kaynak değerlerinin sürdürülebilir kullanımını yönlendiren, diğer kaynak değerlerinin korunmasını şekillendiren, yönetim ve ziyaretçi kullanım tesislerini belirleyen, alt ve üst yapı tesislerinin uygulamalarına yön veren, yönetim tarzı, kullanım maksat ve şeklini düzenleyen, hali hazır harita üzerinde, ağaç röleve planını da ihtiva eden, dış sınırlarına ait koordinat değerlerinin yer aldığı uygun ölçekli planı,. f) Genel Müdürlük: Orman Genel Müdürlüğünü,. g) İdare: Orman Genel Müdürlüğünün merkez ve taşra birimlerini,. ğ) İhale bedeli: İşletmeci tarafından teklif edilen yıllık kira bedelini,. h) İşletme müdürlüğü: Orman işletme müdürlüğünü,. ı) Konaklamalı orman parkı: Toplumun çeşitli dinlenme, eğlenme ve spor ihtiyaçlarını karşılamak, yurdun güzelliğine katkı sağlamak ve turistik hareketlere imkân vermek maksadıyla yüksek ziyaretçi potansiyeline sahip, günübirlik kullanım imkânı yanında gecelemeye de imkân sağlayan, çadır, lüks çadır, karavan, motor-karavan ve kır evi, kır lokantası, kır kahvesi gibi çok katlı olmayan, doğa ile uyumlu yapı ve tesisler ile yöresel ürünler sergi ve satış yeri, piknik üniteleri, kameriye ile diğer rekreasyonel yapı ve tesisleri ihtiva eden alanlar ile 6831 sayılı Kanunun 25 inci, ek 13 üncü, ek 14 üncü maddelerinde ve 2634 sayılı Kanunun ek 5 inci maddesinde belirtilen mesire yerleri ile 4 sayılı Cumhurbaşkanlığı Kararnamesinin 334 üncü ve 338 inci maddelerinde belirtilen mesire yerleri ve orman parklarını,. i) Konaklamasız orman parkı: Devlet ormanlarında, toplumun çeşitli dinlenme, eğlenme ve spor ihtiyaçlarını karşılamak, yurdun güzelliğine katkı sağlamak ve turistik hareketlere imkân vermek maksadıyla kullanıma ayrılan; sadece günübirlik kullanım imkânı sağlayan ve içerisinde kır lokantası, kır kahvesi gibi çok katlı olmayan doğa ile uyumlu yapı ve tesisler ile yöresel ürünler sergi ve satış yeri, piknik üniteleri, kameriye ile diğer rekreasyonel yapı ve tesisleri ihtiva eden, rekreasyonel ve estetik kaynak değerlerine sahip alanlar ile 6831 sayılı Kanunun 25 inci, ek 13 üncü, ek 14 üncü maddelerinde, 4 sayılı Cumhurbaşkanlığı Kararnamesinin 334 üncü ve 338 inci maddelerinde belirtilen mesire yerleri ile orman parklarını,. j) Rekreasyon: Ormanların eğlenme, dinlenme ile beden ve ruh sağlığını yenileme fonksiyonunu,. k) Rekreasyonel kaynak: Tabii ve kültürel çevrenin, özellikle açık hava rekreasyonu yönünden doğal özelliklerini, insanın eğlenme, dinlenme, beden ve ruh sağlığını yenileme fonksiyonunu sağlayan sosyo-kültürel çevreyi,. l) Sözleşme bedeli: İşletmeci tarafından teklif edilen yıllık kira bedelinin, sözleşme süresi ile çarpılması sonucu bulunan bedeli,. m) Şube Müdürü: Ekosistem Hizmetleri Şube Müdürünü,. ifade eder. İKİNCİ BÖLÜM. Ayrılma, Planlama, Sınır Değişikliği ve İptal. Ayrılma. MADDE 4- (1) Rekreasyonel kaynak değerlerine sahip orman alanlarında işletme müdürlüğünce düzenlenen orman parkı teklif raporu ve ekleri, özel kanunlarla belirlenen alan ve sınırlar ile koruma ve yasaklama hükümleri içinde yer alan kanunlar ve mevzuatının getirdiği yasaklar için ilgili kurumlardan gerekli izin ve görüşler alınarak bölge müdürlüğünün görüşü ile birlikte Genel Müdürlüğe gönderilir. Genel Müdürlükçe uygun bulunması halinde teklif edilen orman alanı, orman parkı olarak ayrılır. Planlama. MADDE 5- (1) Orman parklarının; doğal, kültürel, rekreasyonel ve estetik kaynak yönünden planlanmasına ve projelendirilmesine ait iş ve işlemler idare tarafından yapılır veya yaptırılır. (2) Orman parklarına ait gelişim ve yönetim planları bölge müdürlüğü tarafından işletmecisine yaptırılır ve Genel Müdürlükçe onaylanır. Ancak kuruluş ve planlama aşamasında ilgili kurumlardan onay alınmasını gerektiren durumlarda bölge müdürlüğü tarafından yapılabilir veya yaptırılabilir. (3) Onaylı gelişim ve yönetim planlarının revize edilmesinde onay işlemi bölge müdürlüklerince gerçekleştirilir. Onaylanan revize planın bir nüshası arşiv ve bilgi için Genel Müdürlüğe gönderilir. (4) Gelişim ve yönetim planları, sözleşme imza tarihinden itibaren iki yıl içerisinde revizeye konu edilemez. (5) Herhangi bir nedenden dolayı orman parkında sadece alanın daraltılması suretiyle sınır değişikliği yapıldığı durumlarda, gelişim ve yönetim planı revize edilmez. Onaylı plan üzerinde sınır değişikliği işlenir, gerekli kayıt ve düzenleme yapılır. (6) Ekoturizm faaliyetlerini desteklemek amacıyla, ekoturizm rotaları orman parkları ile birlikte planlanabilir ve faaliyetleri birlikte yönetilebilir. Ekoturizm rotaları ile ilgili iş ve işlemler Genel Müdürlüğün belirleyeceği usul ve esaslara göre yapılır. Yapı ve tesisler. MADDE 6- (1) Orman parklarında, idarenin ve ziyaretçilerin zaruri ihtiyaçlarını karşılayacak olan, taban alanı 250 metrekareyi ve kat adedi bir bodrum kat ve çatı arası hariç ikiyi geçmeyecek şekilde yapılacak yapı ve tesisler, Genel Müdürlükçe belirlenen esaslara göre, gelişim ve yönetim planlarına uygun olarak yapılır. Bu alanlar için imar planı şartı aranmaz. (2) Kıyı ve sahil şeritlerinde kalan alanlarda ve kesin yapı yasağı getirilen alanlarda bulunan orman parklarında birinci fıkra hükmü uygulanmaz. İmar planı olan alanlarda imar planına uyulur. Kıyı ve sahil şeridinde bulunan yerlerde imar planı olmaması durumunda 4/4/1990 tarihli ve 3621 sayılı Kıyı Kanununa ve ilgili diğer mevzuat hükümlerine uyulur. (3) Orman parklarında inşa edilecek yapıların etüt ve projeleri yöresel doku ve mimari özelliklere, fen, sanat ve sağlık kurallarına uygun olarak Genel Müdürlüğün belirleyeceği esaslara göre yapılır. (4) Ekoturizm rotalarında kalıcı olmayan yapı ve tesisler Genel Müdürlüğün belirleyeceği esaslara göre yapılır. (5) Orman parklarında yapılacak konaklama içeren yapı ve tesisler, 2634 sayılı Kanunun 5 inci, 8 inci ve ek 5 inci maddesine tabidir. Sınır değişikliği. MADDE 7- (1) Orman parklarında, özel kanunlarla belirlenen alan ve sınırlar ile koruma ve yasaklama hükümleri içinde yer alan kanunlar ve mevzuatının getirdiği yasaklar için ilgili kurumlardan uygun görüş almak kaydıyla, gerekli hallerde sınır değişikliği Genel Müdürlük onayı ile yapılabilir. Sınır genişletme talepleri, orman parkı alanının verilen hizmetler bakımından yetersiz kalması, ziyaretçi potansiyelinin ve faaliyetlerinin artması, farklı fonksiyon ve rekreasyonel ihtiyaçların karşılanması, düzensiz ve kontrolsüz faydalanmanın önüne geçilmesi ve benzeri nedenlerle değerlendirmeye alınabilir. Orman parkı iptali. MADDE 8- (1) Mevcut orman parklarından kiraya verilemeyen, ziyaretçi potansiyeli yetersiz ve kullanım özelliğini kaybetmiş olanlar Genel Müdürlük onayı ile iptal edilir. (2) Orman parklarının, tamamı veya bir bölümü, kamu yararı ve zaruret bulunması halinde 6831 sayılı Kanun hükümlerine göre başka maksatlara tahsis edilebilir. İzin sonucunda orman parkının tamamı veya izne konu edilen bölümü Genel Müdürlük onayı ile iptal edilebilir. İptal sonucunda oluşacak zararlarla ilgili işlemler Genel Müdürlükçe belirlenir. ÜÇÜNCÜ BÖLÜM. Yönetim, İşletme ve Denetim. Yönetim. MADDE 9- (1) Orman parklarının yönetimi aşağıdaki esaslara uygun olarak yapılır:. a) Orman parklarında plan ve projelerin gerektirdiği her türlü yapı ve tesisler ile hizmet ve faaliyetler Genel Müdürlükçe belirlenen usul ve esaslara göre yapılır veya yaptırılır. b) Orman parkları, 6831 sayılı Kanunun ek 8 inci maddesine göre yirmi yıla kadar kiraya verilebilir. Yirmi yıl kiraya verilen orman parklarında engellilere yönelik dinlenme ve eğlenme tesislerinin yapılması zorunludur. c) Gerekli hallerde orman amenajman planları ve ilgili mevzuatta belirtilen her türlü ormancılık çalışmaları yapılır. ç) İdarece belirlenen maksat dışında herhangi bir faydalanmaya müsaade edilmez. İşletme. MADDE 10- (1) Orman parklarının işletilmesi aşağıdaki esaslara uygun olarak yapılır:. a) Orman parkları işletmecilikleri 2886 sayılı Devlet İhale Kanunu uyarınca kapalı teklif usulüyle ihale edilir. b) İdare; orman parkının kiralanması ihalelerinde, ihaleye iştirak edeceklerden, ihaleye gireceği konuda deneyim sahibi olduğuna dair belge isteyebilir. c) Orman parkları işletmeciliği, sözleşme tarihinden itibaren üç yıl bitmeden ve sözleşmenin bitimine altı ay kala devir edilemez. Devir alacaklarda ilk ihaledeki şartlar aranır. ç) İşletmecinin kusuru dışında kamudan kaynaklanan, hakkın tamamen kullanılmasını ve işin yürütülmesini en az otuz gün süreyle engelleyen hukuki bir imkânsızlık durumunun ortaya çıkması ya da mücbir sebeplerin varlığı halinde, işletmecinin talebi üzerine sözleşme süresi, kamudan kaynaklanan hukuki imkânsızlık durumunun veya mücbir sebeplerin ortadan kalkmasına kadar geçecek süre kadar dondurulabilir. Dondurulan süre için bedel alınmaz. Sürenin yeniden işlemeye başladığı tarihte alınacak bedel, dondurulan yıl bedelinin geçen süre kadar sözleşmesinde belirtilen oranda artırılması suretiyle tespit edilir. Ancak, dondurulan yıl için ödenmiş olan bedelin dondurulan süreye isabet eden kısmı sözleşmesinde belirtilen oranda artırılmak suretiyle yeni tespit edilen bedelden mahsup edilir. Dondurulan süre sözleşme süresine eklenir. d) Taahhüdün, sözleşme ve şartname hükümlerine uygun olarak yerine getirilmesini sağlamak amacıyla, sözleşme yapılmasından önce işletmeciden ihale bedeli üzerinden yüzde altı oranında kesin teminat alınır. e) İşletmeci her yıl, yıllık kira bedelinin yüzde beşi tutarında bir ödemeyi, ağaçlandırma bedeli olarak sözleşme süresince kira ödeme dönemlerinde Bakanlığın ilgili hesabına yatırır. f) Şartname ve sözleşmeye aykırı hususların tespiti halinde, en az 10 gün süreli ve nedenleri açıkça belirtilen ihtar verilmesinden sonra da aynı durumun devam etmesi halinde, ayrıca protesto çekmeye ve hüküm almaya gerek kalmaksızın kesin teminatı gelir kaydedilir ve sözleşme feshedilir. g) Kira süresi sonunda veya kira sözleşmesinin herhangi bir şekilde sona ermesi durumunda, yapı ve tesisler eksiksiz ve bedelsiz olarak Genel Müdürlüğün tasarrufuna geçer. Denetim. MADDE 11- (1) Orman parklarında, mevcut ve yapılacak yapı ve tesislerin plan ve projeye uygun olarak yapılıp yapılmadığı, saha bakımı, koruma ve temizlik hizmetleri ile vatandaşa verilen hizmetlerin yeterliliği bölge müdürlüğü tarafından denetlenir veya denetlettirilir. Bu hususlar kira sözleşmesine açık olarak yazılarak taahhüt altına alınır. Şartnameye ve sözleşmeye aykırı hareket edenlerin kira sözleşmeleri feshedilir. (2) Orman parkları, şube müdürünün başkanlığında, ilgili orman işletme müdürü veya yardımcısı, ilgili orman işletme şefi ve orman muhafaza memurundan oluşan komisyon tarafından yılda en az bir kez denetlenir. Orman parkı sayısının elliden fazla olduğu bölge müdürlüklerinde, bölge müdürü, ilgili işletme müdürü veya yardımcısı başkanlığında birden fazla denetim komisyonu kurulabilir. Denetleme sonucunda, şartnameye ve sözleşmeye aykırı bir durumla karşılaşılması halinde düzenlenen rapor ile yapılan işlem hakkında Genel Müdürlüğe bilgi verilir. DÖRDÜNCÜ BÖLÜM. Çeşitli ve Son Hükümler. Mali hükümler. MADDE 12- (1) Orman parkları içerisinde planlanan yapı ve tesislere ilişkin plan, proje, yapım, bakım ve onarım işlerinde aşağıdaki esaslara uyulur:. a) Orman parkları içerisinde planlanan yapı ve tesislere ilişkin plan, proje, yapım, bakım ve onarım işleri, işletmeci tarafından karşılanır. Ancak, şartnamesinde ve sözleşmesinde işletmeci tarafından karşılanması öngörülmeyen orman parkları içerisinde planlanan yapı ve tesislere ilişkin plan, proje, yapım, bakım ve onarım işleri Döner Sermaye bütçesinden karşılanır. b) Kiraya verilen ve sözleşmesi devam eden orman parkları içerisinde yer alan altyapı tesisleri dışındaki yapı ve tesislerin yapım, bakım ve onarımı için Genel Müdürlük bütçesinden harcama yapılmaması esastır. Ancak, Genel Müdürlükçe belirlenen durumlarda harcama yapılması halinde yapılan harcama miktarı sözleşme süresinin kalan yıl sayısına bölünür ve bulunan rakam yıllık kira bedeline eklenir. Takip eden yıllar kira bedeli, hesaplanan bu bedel üzerinden belirlenir. c) Orman parklarından elde edilecek gelirler, Döner Sermaye bütçesinin ilgili hesaplarına yatırılır. Ek yapı ve tesisler. MADDE 13- (1) Orman parklarında bölge müdürlüğünce onaylanacak revize plan ile planlanan ve gelir getirici özellik taşıyan ek yapı ve tesislerin kira bedeli, yapı ve tesislerin maliyet bedelinin % 2’sinden az olmamak üzere, planlanan yapı ve tesislerin her biri için, cari yıl kira bedelinin Genel Müdürlükçe belirlenen katsayılarla çarpılması neticesinde tespit edilir ve cari yıl kira bedeline eklenir. Takip eden yıllar kira bedeli, hesaplanan bu bedel üzerinden belirlenir. Çadır, lüks çadır ve karavan alanları. MADDE 14- (1) Orman parklarında, ihtiyaç olması halinde, özel kanunlarla belirlenen alan ve sınırlar ile koruma ve yasaklama hükümleri içinde yer alan kanunlar ve mevzuatının getirdiği yasaklar için ilgili kurumlardan uygun görüş almak kaydıyla, sözleşmeler çadır, lüks çadır ve karavan alanlarının yapılabileceği şekilde tekrar düzenlenebilir. Yıllık kira bedelinin % 25’inden az olmamak üzere, bedel tespit komisyonlarınca çadır, lüks çadır ve karavan alanlarının bedelleri tespit edilerek yıllık kira bedeline eklenir ve konu ile ilgili maddeler ek sözleşmede düzenlenir. (2) Sözleşme tarihinden itibaren üç yıl bitmeden ve sözleşmenin bitimine bir yıl kala birinci fıkraya istinaden düzenleme yapılamaz. Giriş ücretleri. MADDE 15- (1) Orman parklarına ve ekoturizm rotalarına gelen ziyaretçilerden giriş ücretlerinin alınıp alınmaması konusunda Genel Müdürlük yetkilidir. Fonksiyonel adlandırma. MADDE 16- (1) Orman parklarında, herhangi bir fonksiyonun daha fazla ön plana çıkması durumunda, bu alanlar öne çıkan fonksiyona uygun olarak isimlendirilebilir. Genel hükümler. MADDE 17- (1) 6831 sayılı Kanunun ek 13 üncü maddesine göre, Genel Müdürlükçe belirlenen orman parklarının afet sonrasında geçici barınma yeri olarak kullanılması için gerekli olan altyapı hizmetleri Genel Müdürlüğün izniyle, Afet ve Acil Durum Yönetimi Başkanlığı, il özel idareleri, büyükşehir belediyeleri veya belediyeler tarafından ya da Genel Müdürlükçe yapılır. Orman parklarının Kültür ve Turizm Bakanlığına tahsisi. MADDE 18- (1) 2634 sayılı Kanunun ek 5 inci maddesi gereği, kültür ve turizm koruma ve gelişim bölgeleri ile turizm merkezleri içinde ve bu bölge ile merkezlerin dışında olmakla birlikte denize kıyısı olan ilçelerdeki konaklamalı orman parkları, tescillerine müteakip Kültür ve Turizm Bakanlığına bildirilir ve 60 gün içerisinde talep edilmesi halinde Kültür ve Turizm Bakanlığına Bakanlık Oluru ile tahsis edilebilir. (2) Bildirim tarihinden itibaren 60 gün içerisinde, Kültür ve Turizm Bakanlığı tarafından tahsis talebinde bulunulmayan orman parklarının iptali Genel Müdürlük tarafından gerçekleştirilir. (3) Kültür ve Turizm Bakanlığına tahsisen verilen orman parklarının alanları hiçbir şekilde imar uygulamalarına konu edilemez. Kültür ve Turizm Bakanlığının talebi ve Bakanlığın uygun görüşü doğrultusunda, tahsise konu taşınmazın toplam yüzölçümünün üçte birini ve yirmi beş bin metrekareyi geçmeyecek şekilde genişletilmeye yönelik sınır değişikliği yapılabilir. (4) Kültür ve Turizm Bakanlığına tahsisen verilen orman parkları üzerindeki yapı ve tesislerin tahsis amacında kullanılabilmesi için tadilat, onarım ve güçlendirme işlemlerinin gerekmesi hâlinde, Genel Müdürlükten herhangi bir hak, bedel ve tazminat talep edilemez. Yürürlükten kaldırılan yönetmelik. MADDE 19- (1) 5/3/2013 tarihli ve 28578 sayılı Resmî Gazete’de yayımlanan Mesire Yerleri Yönetmeliği yürürlükten kaldırılmıştır. Bu Yönetmeliğin yayımlandığı tarihten önce kiralanan yerlere ait uygulama. GEÇİCİ MADDE 1- (1) Bu Yönetmeliğin yürürlüğe girdiği tarihten önce işletmeciliği kiralanan orman parklarında bu Yönetmelik hükümleri uygulanır. (2) Bu Yönetmeliğin yürürlüğe girdiği tarihten önce 2886 sayılı Kanun kapsamında pazarlık usulü ihale yöntemi ile işletmeciliği kiralanan orman parklarında yer alan yapı ve tesislerin işletmeciliğinin üçüncü kişi veya kuruluşlara kiraya verilmesi halinde, kiraya verenlerden verilen kira bedel farkının % 50’si idare tarafından tahsil edilir. (3) Bu Yönetmeliğin yürürlüğe girdiği tarihten önce pazarlık usulü ile işletmecilikleri kiralanan orman parklarının sözleşmeleri devir işlemine konu edilemez. (4) Bu Yönetmeliğin yürürlüğe girdiği tarihten önce kapalı teklif usulü ihale neticesinde imzalanmış ve içerisinde sözleşmenin devredilemeyeceğine ilişkin hükümler barındıran sözleşmeler, işletmecisinin talebi üzerine 10 uncu maddenin birinci fıkrasının  (c) bendi hükümlerine göre sözleşme devrine konu edilebilir. Eski işletmecisine tekrar kiralama. GEÇİCİ MADDE 2- (1) 19 uncu madde ile yürürlükten kaldırılan Mesire Yerleri Yönetmeliğinin yürürlüğe girmesinden önce sözleşmesi imzalanmış ve sözleşme süresi bitmemiş olanlar dâhil olmak üzere, Genel Müdürlük tarafından 2886 sayılı Kanuna göre işletmecilik hakkı kiraya verilen orman parklarına ilişkin olarak, sözleşme süresinin sona ermesinden sonra, eski işletmeci tarafından aynı yere dair yeniden kiralama talebinde bulunulması halinde, sözleşme ve mevzuattan doğan yükümlülüklerini yerine getirdiği komisyon marifetiyle tespit edilmesi kaydıyla, orman parkları eski işletmecisine tekrar, Genel Müdürlüğün teklifi ve Bakanlık onayı ile pazarlık usulü yöntemiyle kiralanabilir. Önceki sözleşme süresi dâhil, toplam sözleşme süresi yirmi yılı geçemez. (2) Kapalı teklif usulü ihale ile işletmeciliği kiralanmış olan ve birinci fıkra gereğince pazarlık usulü ile eski işletmecisine tekrar kiralanan orman parklarında, geçici 1 inci maddenin ikinci fıkrasının yapı ve tesislerin işletmeciliğinin üçüncü kişi veya kuruluşlara kiraya verilmesi halinde, kiraya verenlerden verilen kira bedel farkının %50’sinin idare tarafından tahsil edileceğine dair hükmü uygulanmaz. Tekrar kiralanan yerlerde sözleşme devri. GEÇİCİ MADDE 3- (1) 2886 sayılı Kanuna göre kapalı teklif usulü ile işletmeciliği kiralanmış ve geçici 2 nci madde gereğince eski işletmecisine tekrar kiralanan orman parklarının sözleşmelerinin devrinde 10 uncu maddenin birinci fıkrasının (c) bendinin sözleşme tarihinden itibaren üç yıl bitmeden devir edilemeyeceğine dair hükmü uygulanmaz. Eski sözleşmelerde giriş ücreti. GEÇİCİ MADDE 4- (1) İşletmecilikleri kiralanmış ve sözleşmelerinde giriş ücreti alınamayacağına dair hükümler bulunan orman parklarında, işletmecilerin talepleri halinde, yıllık kira bedelinin % 30’undan az olmamak üzere, bedel tespit komisyonlarınca giriş ücreti tespit edilerek yıllık kira bedeline eklenmesi şartıyla konu ile ilgili maddeler ek sözleşmede tekrar düzenlenebilir. Mevcut mesire yerlerinin orman parkı olarak adlandırılması. GEÇİCİ MADDE 5- (1) Bu Yönetmeliğin yürürlüğe girdiği tarihten önce, A tipi, B tipi, C tipi mesire yerleri ile şehir veya kent ormanı olarak isimlendirilen D tipi mesire yerleri, hiçbir işleme tabi tutulmaksızın tipine göre konaklamalı veya konaklamasız orman parkı olarak adlandırılır. Yürürlük. MADDE 20- (1) Bu Yönetmelik yayımı tarihinde yürürlüğe girer. Yürütme. MADDE 21- (1) Bu Yönetmelik hükümlerini Orman Genel Müdürü yürütür. "
"KOMBİNE TAŞIMACILIK YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, kombine yük taşımacılığı ve yeşil lojistik faaliyetlere ilişkin ilke, esas ve koşulların belirlenerek bütünleşik, dengeli ve çevreyle dost bir taşımacılık düzeninin oluşturulması, yaygınlaştırılmasının desteklenmesi ve teşvik edilmesidir. Kapsam. MADDE 2- (1) Bu Yönetmelik;. a) Kombine yük taşımacılığını, yeşil lojistik faaliyetleri ve bu faaliyetleri yürüten gerçek ve tüzel kişileri,. b) Kombine yük taşımacılığı ve yeşil lojistik faaliyetler yürüten gerçek ve tüzel kişilere verilecek destek ve imtiyazları,. kapsar. Dayanak. MADDE 3- (1) Bu Yönetmelik; 26/9/2011 tarihli ve 655 sayılı Ulaştırma ve Altyapı Alanına İlişkin Bazı Düzenlemeler Hakkında Kanun Hükmünde Kararnamenin 28 inci maddesi ile 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 477 nci ve 500 üncü maddelerine dayanılarak hazırlanmıştır. Avrupa Birliği mevzuatına uyum. MADDE 4- (1) Bu Yönetmelik, Kombine Mal Taşımacılığına Dair Ortak Kurallar Oluşturulmasına ilişkin 7/12/1992 tarihli ve 92/106/AET sayılı Avrupa Parlamentosu ve Konsey Direktifi dikkate alınarak Avrupa Birliği mevzuatına uyum çerçevesinde hazırlanmıştır. Tanımlar. MADDE 5- (1) Bu Yönetmelik kapsamında;. a) Bakanlık: Ulaştırma ve Altyapı Bakanlığını,. b) DB2 Yetki Belgesi: 19/8/2016 tarihli ve 29806 sayılı Resmî Gazete’de yayımlanan Demiryolu İşletmeciliği Yetkilendirme Yönetmeliği uyarınca ulusal demiryolu ağı üzerinde yük taşımacılığı yapacak işletmelere verilen belgeyi,. c) İdare: Ulaştırma Hizmetleri Düzenleme Genel Müdürlüğünü,. ç) İntermodal taşımacılık: Yüklerin aynı taşıma birimi içerisinde karayolu, denizyolu ve demiryolu türleri arasında art arda iki veya ikiden fazla taşıma türü kullanılarak yapılan ve taşıma türü değişimlerinde sadece yükün içinde bulunduğu taşıma biriminin elleçlendiği taşımacılık faaliyetini,. d) İşletme: Kamu kurum ve kuruluşları da dahil olmak üzere bu Yönetmelik kapsamında faaliyet gösteren gerçek veya tüzel kişileri,. e) Kombine yük taşımacılığı: Taşımacılığın büyük kısmının demiryolu, iç suyolu veya denizyoluyla, taşımanın başlangıç veya son etabının ise mümkün olan en kısa mesafeyle karayoluyla yapıldığı intermodal taşımacılığı,. f) Taşıma birimi: Çekiciyle veya çekicisiz römork veya yarı römork ile 20 ft, 40 ft veya 45 ft uzunluğundaki swap body ve konteynerleri,. g) Taşıma İşleri Organizatörlüğü Yetki Belgesi (TİOYB): 6/7/2018 tarihli ve 30470 sayılı Resmî Gazete’de yayımlanan Taşıma İşleri Organizatörlüğü Yönetmeliği uyarınca verilen yetki belgesini,. ğ) Taşıma yetki belgesi: 8/1/2018 tarihli ve 30295 sayılı Resmî Gazete’de yayımlanan Karayolu Taşıma Yönetmeliği uyarınca verilen ilgili yetki belgelerini,. h) TMFB: 24/4/2019 tarihli ve 30754 sayılı Resmî Gazete’de yayımlanan Tehlikeli Maddelerin Karayoluyla Taşınması Hakkında Yönetmelik kapsamında verilen Tehlikeli Madde Faaliyet Belgesini,. ı) TMFB-Dmr: 16/7/2015 tarihli ve 29418 sayılı Resmî Gazete’de yayımlanan Tehlikeli Maddelerin Demiryolu ile Taşınması Hakkında Yönetmelik kapsamında verilen Tehlikeli Madde Faaliyet Belgesini,. i) UBAK İzin Belgesi: Uluslararası Taşımacılık Forumu (ITF) bünyesinde temin edilen ve UBAK çok taraflı kota sistemine üye ülkeler arasında veya bu ülkeler üzerinden yapılacak transit taşımalar için tahsis edilen izin belgesini,. j) Yeşil Lojistik Belgesi: Bu Yönetmelik kapsamında belirtilen taşımacılık faaliyetlerini ve sürdürülebilir lojistik faaliyetleri yürüten gerçek veya tüzel kişilere Bakanlık tarafından verilecek belgeyi,. k) Yeşil paketleme: Doğal, geri dönüştürülebilir ve toksik materyal içermeyen malzemelerin kullanıldığı paketleme faaliyetlerini,. ifade eder. (2) Bu Yönetmelikte yer alan, ancak bu maddede yer almayan ve tanımlanmaya ihtiyaç duyulan diğer ifadelerin tanımları için ilgili mevzuatta veya taraf olunan uluslararası anlaşmalarda belirtilen tanımlar esas alınır. İKİNCİ BÖLÜM. Kombine Taşımacılık, Yeşil Lojistik Faaliyetler, Yeşil Lojistik Belgesinin Alınması,. Yeşil Lojistik Ödülleri ve Diğer Hususlar. Kombine yük taşımacılığı. MADDE 6- (1) Bu Yönetmelik kapsamında yapılan kombine yük taşımacılığı faaliyetlerinde;. a) Bu Yönetmelikte tanımlanan taşıma birimlerinin kullanılması,. b) Taşımacılığın sadece ilk ve/veya son aşamalarının karayoluyla gerçekleştirilmesi,. c) Gerçekleştirilen demiryolu, denizyolu veya iç suyolu taşımacılığının kuş uçumu olarak 100 km’den fazla olması,. ç) Yükün elleçlendiği ve teslimatın gerçekleştirildiği adreslere; en yakın demiryolu istasyonlarının kullanılması ve/veya kuş uçumu 150 km'yi aşmayan bir yarıçap içerisinde yer alan limanların kullanılması,. gerekmektedir. Yeşil lojistik faaliyetler. MADDE 7- (1) Bu Yönetmelik kapsamında belirlenen yeşil lojistik faaliyetler, aşağıdaki şekildedir:. a) Yılda en az 200 adet kombine yük taşımacılığı seferi gerçekleştirmek. b) İşletmenin enerji tüketiminin en az %5’inin yenilenebilir enerji kaynaklarından üretilen elektrikten karşılandığını gösteren Yenilenebilir Enerji Kaynak Garanti Belgesine (YEK-G) veya Uluslararası Yeşil Enerji Sertifikasına (I-REC) sahip olmak. c) İşletmenin tüm iklimlendirme süreçlerinde, Düşük Küresel Isınma Potansiyeli (KIP) değerine sahip gazlar içeren iklimlendirme sistemleri kullanmak. ç) Yıllık asgari %5 oranında yeşil paketleme faaliyeti yürütmek. d) Orman Genel Müdürlüğüne, Türkiye genelinde uygun bulunan ağaçlandırma sahaları için yılda en az 500 adet fidan bağışı yapmak. e) İşletme içerisinde oluşan atıkların yönetimine yönelik 12/7/2019 tarihli ve 30829 sayılı Resmî Gazete’de yayımlanan Sıfır Atık Yönetmeliği kapsamında sıfır atık yönetim sistemine sahip olmak. f) ISO 14046 Su Ayak İzi Yönetim Sistemi belgesine sahip olmak. g) ISO 50001 Enerji Yönetim Sistemi belgesine sahip olmak. ğ) ISO 14001 Çevre Yönetim Sistemi belgesine sahip olmak. h) ISO 14064 Sera Gazı Yönetim Sistemi belgesine sahip olmak. Yeşil Lojistik Belgesi için aranan şartlar ve talep edilen belgeler. MADDE 8- (1) Yeşil Lojistik Belgesi almak için;. a) Gerçek kişilerin Türkiye Cumhuriyeti tabiiyetinde olmaları ve tüzel kişilerin Türkiye Cumhuriyeti kanunlarına göre kurulmuş olmaları,. b) TİOYB’ye sahip olunması,. c) Kayıtlı Elektronik Postaya (KEP) sahip olunması ve Ulusal Elektronik Tebligat Sistemine (UETS) kayıtlı olunması,. ç) 7 nci maddenin birinci fıkrasının (a) bendi kapsamında gerçekleştirilecek kombine taşımacılık faaliyetlerinin yanı sıra aynı fıkranın diğer bentlerinde tanımlanan yeşil lojistik faaliyetlerinden herhangi dördünün gerçekleştiriliyor olunması,. d) Çalışanlara yönelik işletmede yürütülen yeşil lojistik faaliyetlere ilişkin asgari yıllık periyotlarla eğitim faaliyetleri gerçekleştirilmesi,. zorunludur. (2) Birinci fıkrada yer alan şartları karşılayan işletmenin;. a) Ek-1’de yer alan başvuru formunu,. b) İşletmenin gerçekleştirdiği yeşil lojistik faaliyetlerine göre Ek-2’de yer alan format örnek alınarak hazırlanan raporu,. c) Birinci fıkranın (ç) bendi uyarınca gerçekleştirilmiş olan yeşil lojistik faaliyetlere ilişkin bilgi ve belgeleri,. ç) Birinci fıkranın (d) bendi uyarınca gerçekleştirilmiş olan eğitim faaliyetlerine ilişkin bilgi ve belgeleri,. İdareye sunması gerekir. (3) İdare, elektronik ortamda sorgulanan belgelerin doğruluğu hakkında tereddüt oluşması hâlinde bu belgelerin asıllarını isteyebilir. Sunulan bilgi ve belgeleri destekleyecek ek bilgi ve belge talebinde bulunulabilir. Yeşil Lojistik Belgesinin alınması. MADDE 9- (1) Yeşil Lojistik Belgesi, süresiz olarak düzenlenen ücretsiz bir belgedir. (2) Başvurular her yılın Ocak ayı içerisinde yapılır. Bu takvim haricinde yapılan başvurular değerlendirmeye alınmaz. (3) Yeşil Lojistik Belgesi başvuruları sadece Bakanlık KEP adresi üzerinden kabul edilir. (4) Yeşil Lojistik Belgesi başvurularına ilişkin incelemeler, İdarece en geç 30 iş günü içerisinde tamamlanır. İncelemeler, sunulan belgeler üzerinden gıyaben yapılabileceği gibi gerekli görülmesi halinde yerinde yapılacak denetimlerle de yapılabilir. (5) Başvuru belgelerinde herhangi bir eksiklik olması durumunda bu eksikliklerin giderilmesi için işletmeye 15 gün süre verilir. Bu süre içerisinde bahse konu noksanlıkların giderilmemesi halinde başvuru değerlendirmeye alınmaz. (6) Yapılan müracaat neticesinde Yeşil Lojistik Belgesi, İdarece belirlenen formatta elektronik belge olarak düzenlenir. (7) Yeşil Lojistik Belgesi alan işletmelerin listesi İdare tarafından ilan edilir. Periyodik incelemeler. MADDE 10- (1) Bu Yönetmelik kapsamında Yeşil Lojistik Belgesi almış olan işletmeler belge veriliş tarihini takip eden her yılın ilk ayı içerisinde;. a) Ek-1’de yer alan formda işaretlenen ilgili kriterlerin sağlanmaya devam ettiğini destekleyen bilgi ve belgeleri,. b) İşletmenin gerçekleştirdiği yeşil lojistik faaliyetlerine göre Ek-2’de yer alan format örnek alınarak hazırlanan raporu,. İdareye sunmak zorundadır. (2) Periyodik incelemeler, İdareye sunulan belgeler üzerinden gıyaben ve/veya yerinde yapılacak denetimlerle yapılabilir. Yeşil lojistik ödülleri. MADDE 11- (1) İdare tarafından her iki senede bir Yeşil lojistik ödülleri verilir. (2) Yeşil lojistik ödüllerine aday olmaya hak kazanmak için bu Yönetmelik kapsamında yer alan yeşil lojistik faaliyetlerin en az iki yıl boyunca sürdürülmüş olması esastır. (3) İdarede görevli daire başkanlarından oluşan 5 kişilik komisyon marifetiyle Yeşil Lojistik Belgesi sahibi adaylar arasından ödül sahibi belirlenir ve ilan edilir. (4) Komisyon değerlendirme faaliyetlerini gıyaben ve/veya yerinde yapacağı denetimlerle gerçekleştirebilir. (5) Yeşil lojistik ödüllerinin verilmesine ilişkin usul ve esaslar İdarece belirlenir. Diğer hususlar. MADDE 12- (1) Yeşil Lojistik Belgesi, adına düzenlenen işletmeler dışında kullanılamaz, satılamaz ve devredilemez. ÜÇÜNCÜ BÖLÜM. Yeşil Lojistik Faaliyetlerinin Desteklenmesi. Destek ve imtiyazların kapsamı. MADDE 13- (1) Bu Yönetmelikte belirtilen teşvik, muafiyet, istisna ve/veya kolaylıklardan Yeşil Lojistik Belgesi sahibi gerçek ve tüzel kişiler yararlanabilir. Bakanlık tarafından sağlanacak destekler. MADDE 14- (1) Bakanlıktan Yeşil Lojistik Belgesi sahibi işletme, belge geçerlilik süresi dahilinde aşağıda yer alan desteklerden faydalandırılır. a) İlk kez başvurulan taşıma yetki belgesi, DB2, TMFB ve TMFB-Dmr ücretlerinde %50 indirim uygulanır. b) TMFB, TMFB-Dmr, TİOYB, L1, L2 ve DB2 belgelerinin yenileme ücretlerinde %50 indirim uygulanır. c) İşletmenin taşımacı yetki belgesi eki taşıt belgesine ilave edilecek 100 taşıt için taşıt kartı ücretinde %95 indirim uygulanır. ç) UBAK İzin Belgesi başvurularında işletmeye ilave 5 puan verilir. (2) Bakanlık, bu Yönetmelik kapsamında yer alan hususlarla ilgili çalışmalarda bulunmak üzere diğer bakanlıklar, kamu kurum ve kuruluşları, meslek odaları, sivil toplum kuruluşları, özel sektör temsilcileri ve konuyla ilgili uzmanların katılımıyla çalışma grupları oluşturabilir veya mevcut çalışma gruplarına katılabilir. Bu çalışma gruplarında yer alan paydaşların işbirliğiyle Yeşil Lojistik Belgesi sahiplerine ek destekler, imtiyazlar ve muafiyetler sağlayabilir. DÖRDÜNCÜ BÖLÜM. Denetim ve Belge İptali. Denetim. MADDE 15- (1) Bu Yönetmelik kapsamındaki faaliyetler Bakanlık denetimine tabidir. (2) Bakanlık tarafından yapılacak denetim faaliyetleri ve idari yaptırımların uygulanması 3/6/2021 tarihli ve 31500 sayılı Resmî Gazete’de yayımlanan Ulaştırma Hizmetleri Denetim Yönetmeliği uyarınca belirlenen usul ve esaslar uyarınca gerçekleştirilir. (3) Denetim sırasında, denetim yapmakla yetkili olanlar tarafından istenilen belgelerin verilmesi zorunludur. Belge iptali. MADDE 16- (1) Bakanlığa yapılan Yeşil Lojistik Belgesi alma ve yenileme müracaatında beyan edilen bilgiler ve verilen belgelerden herhangi birinin tahrif edilmiş olduğunun veya sahte olarak verilmek suretiyle haksız belge alındığının ya da yenilendiğinin tespit edilmesi halinde, belge iptal edilir. İptal işlemine ilişkin bilgi için gerekçesiyle birlikte belge sahibine, sunulan belgeler arasında tahrif edilmiş veya sahte bilgi ve belge verildiğinin tespit edilmesi halinde ise ilgililer hakkında gerekli kanuni işlemin yapılması için ilgili Cumhuriyet Savcılığına bildirilir. Bu fıkra kapsamında işletmenin faydalanmış olduğu tüm indirimler yasal faiziyle birlikte geri alınır. (2) Yeşil Lojistik Belgesi sahibinin, gerçek veya tüzel kişiliğinin son bulması ya da herhangi bir sebeple faaliyetini bırakmak istemesi ve adına düzenlenen belgenin iptalini talep etmesi halinde, Yeşil Lojistik Belgesi iptal edilir. (3) Bu Yönetmeliğin 10 uncu maddesinin birinci fıkrasını ihlal eden işletmelerin Yeşil Lojistik Belgesi iptal edilir. (4) TİOYB’si iptal edilen işletmelerin Yeşil Lojistik Belgesi iptal edilir. (5) İşletmelerin 13/1/2011 tarihli ve 6102 sayılı Türk Ticaret Kanunu uyarınca bölünmesi veya birleşmesi durumunda işletmeye ait Yeşil Lojistik Belgesi iptal edilir. Bu işletmelerin gerekli şartları sağlayarak yeniden başvuruda bulunması gerekmektedir. (6) Yeşil Lojistik Belgesi birinci fıkra uyarınca iptal edilen işletmeler süresiz olarak; ikinci ve üçüncü fıkralar uyarınca iptal edilen işletmeler ise beş yıl süreyle yeni belge başvurusunda bulunamaz. BEŞİNCİ BÖLÜM. Son Hükümler. Yürürlük. MADDE 17- (1) Bu Yönetmelik yayımı tarihinde yürürlüğe girer. Yürütme. MADDE 18- (1) Bu Yönetmelik hükümlerini Ulaştırma ve Altyapı Bakanı yürütür. Ekleri için tıklayınız. "
"GENÇLİK VE SPOR BAKANLIĞI. GENÇLİK MERKEZLERİ YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, Gençlik ve Spor Bakanlığına bağlı gençlik merkezlerinin faaliyete başlaması, çalışma usul ve esasları ile gençlik merkezlerindeki görevlilerin görev, yetki ve sorumluluklarını düzenlemektir. Kapsam. MADDE 2- (1) Bu Yönetmelik, Gençlik ve Spor Bakanlığına bağlı olarak faaliyet gösteren gençlik merkezleri ile bu gençlik merkezlerindeki görevlileri kapsar. Dayanak. MADDE 3- (1) Bu Yönetmelik, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 187 nci maddesinin birinci fıkrasının (c) bendi ile 209 uncu maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Bakan: Gençlik ve Spor Bakanını,. b) Bakanlık: Gençlik ve Spor Bakanlığını,. c) Bakanlık bilişim sistemi: Gençlik merkezlerinin faaliyet, personel ve diğer bilgilerinin elektronik ortama aktarıldığı ve düzenlendiği sistemi,. ç) Eğitim görevlisi: Eğitsel, sosyal, kültürel ve sportif etkinliklerde ücretli ders görevi verilen kişileri,. d) Genç ofis: İrtibat, tanıtım ve gençlik merkezleri faaliyetlerini yerine getirmek amacıyla gençlik merkezine bağlı olarak okul, üniversite, yurt, spor salonu ve gençlerin yoğun olarak yaşadığı yerlerde açılan ofisleri,. e) Gençlik çalışanı: Gençlik liderleri ve ilgili mevzuatta belirlenen şartlar kapsamında göreve başlayan, gençlik çalışma ve faaliyetlerinde bulunan ve koordinasyonu sağlayan kişileri,. f) Gençlik merkezi: Bakanlığa bağlı olarak faaliyet gösteren gençlik merkezi müdürlüklerini,. g) Genel Müdürlük: Gençlik Hizmetleri Genel Müdürlüğünü,. ğ) Gönüllü gençlik lideri: Bakanlığın ilgili mevzuatında belirlenen şartlar kapsamında, Bakanlık tarafından yapılan her türlü gençlik faaliyetleri çalışmalarında süreklilik arz etmeyecek şekilde gönüllü olarak çalışmak üzere Bakanlık tarafından belirlenen kişileri,. h) İl müdürlüğü: Gençlik ve Spor İl Müdürlüğünü,. ı) İl müdürü: Gençlik ve Spor İl Müdürünü,. ifade eder. İKİNCİ BÖLÜM. Genel Esaslar. Gençlik merkezinin amacı ve görevleri. MADDE 5- (1) Gençlik merkezinin amacı; gençliğin kişisel ve sosyal gelişimini destekleyici çalışmalar yapmak, genç gruplarının ihtiyaçlarını da dikkate alarak gençlerin yeteneklerinin keşfedilmesini sağlamak, gençlerin karar alma ve uygulama süreçleri ile sosyal hayatın her alanına katılımını sağlamaya yönelik çalışmalar gerçekleştirmek, iyi olma halinin arttırılmasına yönelik faaliyetler yürütmek, her türlü bağımlılık ve zararlı alışkanlıklardan korumaya yönelik önleyici faaliyetler gerçekleştirmektir. (2) Gençlik merkezinin görevleri şunlardır:. a) Gençlerin ahlaki ve insani değerlere sahip, sosyal sorumluluk bilinci yüksek bireyler olarak yetişmelerine katkı sağlamak. b) Gençlerin yetenekleri, hedefleri ve ilgi alanları da dikkate alınarak ulusal ve uluslararası eğitsel, sosyal, kültürel, sanatsal ve sportif faaliyetleri gerçekleştirmesini sağlamak. c) Gençlerin zihinsel, bedensel, ruhsal, sosyal ve duygusal açıdan sağlıklı yaşam sürdürmelerine katkı sağlamak. ç) Gençlerin eleştirel ve analitik düşünme becerilerinin geliştirilmesini sağlamak. d) Gençlerin kendine güvenen, katılımcı, özgün, üretken, kişisel ve sosyal becerilere sahip bireyler olarak gelişmelerine destek sağlamak. e) Gençlerin bilgi, beceri, deneyim ve zamanını toplumsal sorumluluk anlayışı ve gönüllülük esasıyla bir amaç doğrultusunda kullanmasını sağlamak ve gönüllülüğü yaşamlarının bir parçası haline getirmek. f) Gençlerin ihtiyaçları ve beklentileri doğrultusunda rehberlik ve yönlendirme faaliyetleri yürütülmesini sağlamak. g) Gençlerin ihtiyaç ve talepleri doğrultusunda yürütülecek faaliyetlere uygun alan ve materyal sağlamak. ğ) Bakanlığın diğer birimlerince gerçekleştirilecek çalışmalara gençlik merkezleri faaliyetlerini aksatmadan destek sağlamak. h) Gençleri zararlı alışkanlıklardan koruyacak eğitimler vermek, önleyici ve koruyucu proje ve faaliyetler üretilmesini sağlamak. ı) Gençlerin sahip oldukları potansiyellerini ortaya çıkarmaya yönelik faaliyetler düzenlenmesini sağlamak ve dezavantajlı gençler ile ilgili çalışmalar yapmak. i) İstihdamda ve eğitimde yer almayan gençlere yönelik çalışmalar yapmak, bu kapsamda oluşturulan özel politikaları uygulamak. j) Ulusal ve uluslararası etkinliklere gençlerin katılımını sağlamak. Gençlik merkezinin faaliyete başlatılması ve faaliyetinin sona erdirilmesi. MADDE 6- (1) İlgili mevzuatına göre kurulan gençlik merkezleri, il müdürlüğünün teklifi ve Genel Müdürlüğün uygun görüşü üzerine Bakanlık oluru ile faaliyete başlar. (2) Gençlik merkezinde asgari düzeyde olması gereken atölye ve çalışma alanları şunlardır:. a) İdari ofis. b) Çalışma ofisi. c) Teorik ve/veya pratik eğitimlere uygun şekilde düzenlenmiş en az üç adet kişisel gelişim atölyesi. ç) Kütüphane veya okuma salonu ve benzeri yerler. d) Malzeme deposu. (3) Her gençlik merkezinin herkesin görüp izleyebileceği en uygun yerine bir Atatürk köşesi hazırlanır. Atatürk büstünün arkasındaki duvara bir Türk Bayrağı açık olarak ve çerçeve içerisinde yerleştirilir. Büstün iki tarafındaki duvara ise Atatürk'ün Gençliğe Hitabesi ve İstiklal Marşı asılır. (4) Gençlik merkezinde asgari düzeyde çalıştırılması gereken personel şunlardır:. a) Gençlik merkezi müdürü. b) Gençlik çalışanı. c) Güvenlik görevlisi. ç) Temizlik personeli. (5) Gençlik merkezlerine ad verilmesine ilişkin hususlar Bakanlık ilgili mevzuatına uygun olarak yürütülür. (6) Gençlik merkezlerinin faaliyetlerine son verilmesi, birinci fıkrada belirtilen usulde yapılır. (7) İhtiyaç görülen durumlarda, il müdürlüğünün teklifi ve Genel Müdürlüğün onayı ile gençlik merkezine bağlı olarak irtibat, tanıtım ve gençlik merkezi faaliyetlerini yerine getirmek amacıyla genç ofis açılabilir. Gençlik merkezi faaliyetleri. MADDE 7- (1) Gençlik merkezleri, Bakanlık politikalarına uygun olarak gençlerin ihtiyaçları, ilgileri, istekleri ile bulunduğu ilin/ilçenin şartlarını da göz önünde bulundurarak gençlik çalışmalarını atölye ve kulüp faaliyetleri olarak aşağıda belirtildiği şekilde yürütür:. a) Atölye faaliyetleri, hayatın her alanıyla ilgili takım ruhu ve aktif katılımın öne çıktığı atölye çalışmaları ile bu çalışmalardaki teorik boyut, gençlerin bilgiyi hayatta kullanmalarını sağlayacak şekilde yaygın eğitim teknikleri başta olmak üzere çeşitli uygulamalı yöntemler kullanılarak gerçekleştirilen eğitimlerdir. b) Kulüp faaliyetleri, gençlerin ilgi duydukları alanın özelliğine göre kendilerini ifade edebilecekleri ve geliştirebilecekleri her türlü faaliyeti tasarladığı, planladığı ve gerçekleştirdiği çalışmalardır. (2) Gençlik merkezlerinde eğitsel, sosyal, kültürel ve sportif etkinlikler kapsamında güzel sanatlar, bilim, teknoloji, inovasyon, sağlıklı yaşam, kişisel gelişim, gönüllülük ve benzeri alanlarda atölye ve kulüp faaliyetleri gerçekleştirilir. (3) Gençlik merkezinin diğer kamu kurum kuruluşları, yerel yönetimler, üniversiteler ve sivil toplum kuruluşlarıyla birlikte bulunduğu ilde yapacakları yerel faaliyetler, il müdürlüğünün onayıyla yürütülür. Çalışma saatleri. MADDE 8- (1) Gençlik merkezlerinin çalışma saatleri Bakanlık tarafından belirlenir. ÜÇÜNCÜ BÖLÜM. Gençlik Merkezi Çalışanları ve Gönüllüleri. Gençlik merkezi müdürü. MADDE 9- (1) Gençlik merkezi müdürünün görev ve yetkileri şunlardır:. a) Gençlik merkezi faaliyetlerinden yararlanan gençlerin psikolojik, sosyal ve bedensel gelişimleri amacıyla eğitsel, sosyal, kültürel ve sportif etkinlikler gerçekleştirilmesini sağlamak. b) Gençlik merkezi faaliyetlerinden yararlanan gençlerin yeteneklerini, hedeflerini ve ilgi alanlarını dikkate alarak ilgililerle iş birliği içerisinde çalışmak. c) Gençlik merkezinin atölye, kütüphane, spor salonu ile diğer alanlarının faaliyete ve kullanıma hazır bulundurulmasını ve geliştirilmesini sağlamak. ç) Gençlik merkezlerinin bulunduğu çevredeki okul, spor tesisi, sporcu eğitim alanları, öğrenci yurtları gibi tesislerde gençlik faaliyetlerinin iş birliği içinde yapılmasını sağlamak. d) Gençlik merkezlerinin dışında diğer kamu kurum kuruluşları, yerel yönetimler, üniversiteler ve sivil toplum kuruluşlarına ait tesislerde yapılacak faaliyetlerde koordinasyonu sağlamak. e) Gençlik merkezi bulunmayan yerlerde il müdürünün onayı ile gençlik faaliyetleri gerçekleştirilebilmesi için gerekli çalışmaların yapılmasını sağlamak. f) Gençlik merkezlerinde ve gençlik merkezine bağlı irtibat, tanıtım ofisi, genç ofis ve benzeri alanlarda personelin çalışma programlarının hazırlanmasını ve takibini sağlamak. g) Gençlik merkezinin düzen ve disipliniyle ilgili her türlü önlemin alınmasını, alınan kararların zamanında ve etkili bir şekilde uygulanmasını sağlamak. ğ) Gençlik merkezi faaliyetlerini etkili, verimli duruma getirmek ve geliştirmek. h) Gençlik çalışanları, gönüllü gençlik liderleri ve eğitim görevlilerinin katılımı ile planlama, eşgüdüm ve değerlendirme toplantıları yapmak, bu toplantılarda alınan kararları gerektiğinde üst makama bildirmek. ı) Gönüllü gençlik liderlerinin, gençlik merkezi faaliyetlerine katılmalarını ve takibini sağlamak. i) Üniversitelerdeki gönüllülük temalı dersleri alan öğrencilerin gönüllülük uygulamalarını gençlik merkezlerinde yapmasını sağlamak. j) Gönüllülük faaliyetleri kapsamında gönüllü kişilerin faaliyet yapacağı alanları ve gönüllülük programlarını oluşturmak, gönüllülük faaliyetlerini yapmak ve takibini sağlamak. k) Gençlik merkezinde görevlendirilen personel bilgilerinin üç iş günü içerisinde Bakanlık bilişim sistemine kaydını sağlamak. l) Gençlik merkezi bilgilerindeki değişiklikler ile yapılan faaliyetlere ilişkin bilgilerin faaliyetin bitiminden itibaren üç iş günü içerisinde Bakanlık bilişim sistemi üzerinden kaydını sağlamak. m) Yıllık faaliyet raporunu hazırlamak ve bir sonraki yılın ilk on iş günü içerisinde il müdürünün onayına sunulmak üzere Bakanlık taşra teşkilat yapısında belirlenen bağlı bulunduğu amirine göndermek. n) Bir sonraki yılın faaliyet planını yıl sonuna kadar hazırlamak ve il müdürünün onayına sunulmak üzere Bakanlık taşra teşkilat yapısında belirlenen bağlı bulunduğu amirine göndermek. o) Yıllık faaliyet programında yer almayan faaliyetlerin gerçekleştirilmesini il müdürünün onayına sunulmak üzere Bakanlık taşra teşkilat yapısında belirlenen bağlı bulunduğu amirine göndermek. ö) Eğitim görevlilerinin faaliyetlerini yerinde izlemek ve rehberlikte bulunmak. p) Gençlik merkezinin yangın ve diğer tehlikelere karşı korunması için mevzuatta öngörülen her türlü önlemi almak. r) Gizlilik dereceli yazıların güvenliğini ve muhafazasını sağlamak. s) Gençlik merkezi ve faaliyetlerinin tanıtımı için gerekli çalışmaların yürütülmesi ve takibini sağlamak. (2) Gençlik merkezi müdürünün görev ve sorumluluklarına ilişkin diğer hususlar Bakanlık tarafından belirlenir. Gençlik çalışanının görev ve sorumlulukları. MADDE 10- (1) Gençlik çalışanının görev ve sorumlulukları şunlardır:. a) Bu Yönetmelikte belirtilen amaçlar çerçevesinde gençlerin ilgi ve isteklerine yönelik faaliyetler düzenlemek. b) Yıllık faaliyet programları gereğince gerçekleştirilecek olan faaliyetlerin planlanması, uygulanması, yürütülmesi ve değerlendirilmesinde görev almak. c) Gençlik faaliyetlerinde yer alacak çalışma gruplarını belirlemek. ç) Gençlik faaliyetlerinde üye gençlere bilgi ve tecrübeleriyle yardımcı olmak. d) Gençlere rehberlik etmek, kişisel gelişimlerini yakından takip etmek ve gençlerin talepleri doğrultusunda gençlerin düzenlediği faaliyetlere destek vermek. e) Gençlik merkezi bulunmayan yerlerde gençlik faaliyetlerinin gerçekleştirilebilmesi için gençlik merkezi müdürü uhdesinde gerekli çalışma ve faaliyetleri yapmak. f) Gönüllülük çalışmaları kapsamında faaliyetler düzenlemek. g) Gönüllü olarak faaliyet gösteren kişilere ve gönüllü gençlik liderlerine rehberlik etmek, bu kişileri etkinlik yapacağı alanlara göre yönlendirmek. ğ) Gençlik merkezi araç, gereç ve malzemelerinin korunmasını, bakımını ve amacına uygun bir şekilde kullanılmasını sağlamak. h) Gençlik merkezinin ve faaliyetlerinin tanıtılması için gerekli çalışmalarda görev almak. ı) Gençlik merkezi faaliyetleri ile ilgili evrak, kayıt, bilgi ve belgelere ilişkin işlemleri yapmak. i) Gençlik merkezi müdürü tarafından kendisine verilen diğer görevleri yerine getirmek. Gönüllü gençlik lideri. MADDE 11- (1) Gençlik merkezleri tarafından yapılan her türlü gençlik ve spor faaliyetleri ile bu faaliyetlerle ilgili kamp, eğitim ve hazırlık çalışmalarında süreklilik arz etmeyecek şekilde gönüllü olarak herhangi bir ücret ödenmeksizin gönüllü gençlik lideri görevlendirilebilir. (2) Gönüllü gençlik liderinin seçimine ve görevlerine ilişkin usul ve esaslar Bakanlık tarafından belirlenir. Fahri görev. MADDE 12- (1) Gençlik merkezlerinde alanında uzman kişiler fahri olarak görevlendirilebilir. Fahri görevlendirmeler 1 sayılı Cumhurbaşkanlığı Kararnamesinin 213 üncü maddesine göre yapılır. (2) Fahri olarak görevlendirilenlerin görevlerinde başarısız olduklarının veya bu Yönetmelik hükümlerine uymadıklarının gençlik merkezi müdürü tarafından tespit edilmesi ya da çeşitli nedenlerle faaliyet alanının kapanması zorunluluğunun doğması durumunda görevlerine son verilir. DÖRDÜNCÜ BÖLÜM. Gençlik Merkezi Üyeliği ve Diğer Hususlar. Üyelik şartları. MADDE 13- (1) Gençlik merkezlerine üye olacakların yaş aralıkları Bakanlık tarafından belirlenir. Üyelik için gençlik merkezi üyelik formunun doldurulması gerekir. On sekiz yaşını doldurmamış olanlardan gençlik merkezine üye olmak isteyenlerin başvuru formundaki ilgili bölümler velileri veya vasileri tarafından doldurulur. (2) On sekiz yaşını doldurmamış olanların gençlik merkezi faaliyetlerine ilgi ve istekleri olması durumunda gençlik merkezine üye olmaksızın velisinin veya vasisinin muvafakatiyle faaliyetlere katılabilir. Uzaklaştırma ve üyelikten çıkarma. MADDE 14- (1) Gençlik merkezi faaliyetlerine katılmasında ve gençlik merkezine gelmesinde sakınca görülenler, gençlik merkezi müdürünün teklifi, gençlik merkezi müdürünün Bakanlık taşra teşkilat yapısında belirlenen bağlı bulunduğu amirinin uygun görüşü ve il müdürünün onayı ile gençlik merkezi faaliyetlerinden uzaklaştırılır, üye olanlar ise gençlik merkezi üyeliğinden çıkarılır. (2) Uzaklaştırmayı veya üyelikten çıkarmayı gerektirecek durumlar şunlardır:. a) Gençlik merkezinde, çalışma ve faaliyetlerinde kaba ve saygısızca davranmakta ısrar etmek. b) Gençlik merkezi çalışmalarını engelleyici ve huzuru bozucu davranışlarda bulunmak. c) Ahlak kurallarına ve toplum hoşgörüsüne aykırı ve taşkın davranışlarda bulunmak. ç) Devlet malına zarar vermek. d) Gençlik merkezinde yasa dışı ideolojik faaliyette bulunmak. (3) Üyelikten çıkarma cezası verilen kişi, talebi üzerine cezanın verildiği tarihten itibaren bir yıl geçmiş olması kaydıyla gençlik merkezi müdürünün teklifi, gençlik merkezi müdürünün Bakanlık taşra teşkilat yapısında belirlenen bağlı bulunduğu amirinin uygun görüşü ve il müdürünün onayıyla yeniden gençlik merkezine üye olabilir. Kayıtların tutulması. MADDE 15- (1) Gençlik merkezinde aşağıda belirtilen kayıtlar tutulur:. a) Gelen ve giden evrak klasörü: Gençlik merkezine gelen ve giden evrakların kayıtlarının tutulduğu klasördür. b) Genç kayıt klasörü: Bakanlık bilişim sistemi üzerinden üye olmayan gençlerin üye kayıtlarının tutulduğu klasördür. (2) Tutulması gereken diğer defter, klasör, form, kayıt, dosya ve evraka ilişkin usul ve esaslar Genel Müdürlük tarafından belirlenir. BEŞİNCİ BÖLÜM. Çeşitli ve Son Hükümler. Yürürlükten kaldırılan yönetmelik. MADDE 16- (1) 13/7/2003 tarihli ve 25167 sayılı Resmî Gazete’de yayımlanan Gençlik Merkezleri Yönetmeliği yürürlükten kaldırılmıştır. Yürürlük. MADDE 17- (1) Bu Yönetmelik yayımı tarihinde yürürlüğe girer. Yürütme. MADDE 18- (1) Bu Yönetmelik hükümlerini Gençlik ve Spor Bakanı yürütür. "
"GENÇLİK VE SPOR BAKANLIĞI. GENÇLİK KAMPLARI YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, Gençlik ve Spor Bakanlığı tarafından açılan gençlik kamplarının faaliyete başlaması, çalışma usul ve esasları ile gençlik kamplarındaki görevlilerin görev, yetki ve sorumluluklarını düzenlemektir. Kapsam. MADDE 2- (1) Bu Yönetmelik, Gençlik ve Spor Bakanlığına bağlı gençlik kampları ile bu gençlik kamplarında görevlendirilen kişileri kapsar. Dayanak. MADDE 3- (1) Bu Yönetmelik, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 187 nci maddesinin birinci fıkrasının (c) bendi ile 209 uncu maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Bakanlık: Gençlik ve Spor Bakanlığını,. b) Gençlik kampı: Bakanlığa bağlı gençlik kampı müdürlüklerini,. c) Gençlik kampı müdürü: Kampın idari yönetiminden sorumlu olmak üzere Bakanlık personeli arasından görevlendirilen kişiyi,. ç) Gençlik merkezi: Bakanlığa bağlı olarak faaliyet gösteren gençlik merkezi müdürlüklerini,. d) Genel Müdürlük: Gençlik Hizmetleri Genel Müdürlüğünü,. e) İl müdürlüğü: Gençlik ve Spor İl Müdürlüğünü,. f) İl müdürü: Gençlik ve Spor İl Müdürünü,. g) Kamp: Gençlere serbest zamanlarında eğitsel, sanatsal, sportif beceriler kazandırmak, gençlerin bireysel, sosyal ve kültürel gelişimlerine katkıda bulunmak, milli ve manevi değerleri gençlere aktarmak için Bakanlık tarafından açılan kampları,. ğ) Kamp görevlisi: Kamplarda görev alan kamp lideri, program sorumlusu ve koordinatörü,. h) Kamp lideri: Kampçıların sevk ve idaresinden sorumlu olan gönüllü kişiyi,. ı) Kampçı: Kamplardan yararlanan kişiyi,. i) Koordinatör: İki veya daha fazla program sorumlusunun görev yaptığı kamplarda kıdemli olan program sorumlusunu,. j) Program sorumlusu: Kamp liderleri arasından seçilen, kamp programının uygulanmasını sağlayan, kamp liderlerini sevk ve idare eden kişiyi,. ifade eder. İKİNCİ BÖLÜM. Gençlik Kampının Özellikleri ve Faaliyete Açılması. Kamp alanlarının özellikleri. MADDE 5- (1) Kamp alanları; bulunduğu yerin iklim koşulları ile uyumlu idari, hizmet, barınma, yemek, eğlenme, spor, dinlenme, atölye ve benzeri ihtiyaçları karşılayacak şekilde düzenlenir. (2) Kampların fiziki özelliklerine ilişkin diğer hususlar Bakanlık tarafından belirlenir. Gençlik kampının faaliyete açılması ve faaliyetine son verilmesi. MADDE 6- (1) Bakanlık ilgili mevzuatına göre kurulan gençlik kampları, il müdürlüğünün teklifi ve Genel Müdürlüğün uygun görüşü üzerine Bakanlık oluru ile faaliyete açılır. Gençlik kamplarının faaliyetine son verilmesine ilişkin iş ve işlemler, bu fıkrada belirtilen usul ve esaslar dâhilinde yürütülür. (2) Gençlik kamplarına ad verilmesine ilişkin hususlar Bakanlık ilgili mevzuatına uygun olarak yürütülür. ÜÇÜNCÜ BÖLÜM. Kamplara İlişkin Usul ve Esaslar. Kamp türleri, süresi ve programı. MADDE 7- (1) Yılın her döneminde faaliyet göstermek üzere yurt içi ve yurtdışında; ulusal ve uluslararası nitelikte doğa ve deniz kampları ile tarım, sanat, spor, bilim, kültür, çadır ve benzeri tematik kamplar düzenlenebilir. (2) Kamp alanlarının imkân ve kapasiteleri ile öngörülen başvuru sayısı göz önüne alınarak kamp takvimi, kampın başlamasından önce duyurulur. (3) Kamp programları ve süresi Genel Müdürlük tarafından belirlenir ve ilan edilir. (4) Genel Müdürlük tarafından planlama yapılmayan zamanlarda, Genel Müdürlükten onay almak kaydıyla il müdürlüklerince yerel kamplar düzenlenebilir. Kampın tanıtımı ve duyurusu. MADDE 8- (1)  Kampların tanıtımı Bakanlık ve il müdürlükleri tarafından uygun görülen iletişim araçlarıyla yapılır. Katılım şartları ve başvuru. MADDE 9- (1) Kampa başvuru, kampın niteliğine göre Bakanlık tarafından yapılan duyurularda belirtilen esaslar çerçevesinde yapılır. (2) Ulusal gençlik kamplarına katılacaklarda aranan şartlar şunlardır:. a) Bakanlık tarafından belirlenen yaş aralığında olmak. b) Bakanlıkça belirlenen ve Bakanlığın internet sitesinde duyurulan usul ile başvuru yapmak. c) Kamp yapmaya engel bir sağlık sorunu ve bulaşıcı hastalığı bulunmamak, kampın niteliğine göre talep edilmesi halinde sağlık raporu sunmak. ç) On sekiz yaşını dolduranların kendisi tarafından, on sekiz yaşından küçük olanların velisi veya vasisi tarafından taahhütname verilmiş olmak. (3) Uluslararası, tematik ve diğer nitelikteki kampların içeriği, bu kamplara katılacak kampçılarda aranan şartlar ve başvuru usulleri Bakanlık tarafından belirlenir. (4) Yabancı uyruklu gençlerin yurtdışından kampa katılımlarında ilgili ülke makamlarının veya yurtdışı temsilciliklerinin; yurtiçinden kampa katılımlarında ise ilgili kamu kurum ve kuruluşlarının veya uluslararası kuruluşların başvuruları Bakanlık tarafından değerlendirilir. Başvuruların değerlendirilmesi. MADDE 10- (1) Kamplara katılım şartlarını sağlayanlar arasından aşağıda belirtilenlere katılım önceliği verilir:. a) Şehit çocukları ve kardeşleri. b) Gazi, gazi çocukları ve gazi kardeşleri. (2) Bakanlık, kamplara katılım şartlarını sağlayanlar arasından aşağıda belirtilenlere katılım önceliği verilmesine ilişkin kontenjan ve kriter belirleyebilir:. a) Bakanlığa bağlı gençlik merkezlerine üye olanlar. b) Eğitim hayatında başarılı olduğunu belgeleyenler. c) Sosyo-ekonomik koşullar itibarıyla dezavantajlı durumda olan gençler. ç) Spor, sanat ve bilim alanında başarılı olduğunu belgeleyenler. d) Bakanlık kalkınma planı, yıllık programlar, Cumhurbaşkanlığı programı, eylem planları, Bakanlığın hedef ve politikaları ile stratejik planı ile doğal afet, ekonomik ve sosyal sebepler gibi beklenmeyen hallerden dolayı katılım önceliği tanınmasına karar verilenler. (3) Ulusal gençlik kamplarının kamp başvuru sonuçlarının asil ve yedek listesi kamp başlangıcından önce Bakanlık internet sitesinde duyurulur. (4) Kamp başlangıcından sonra yanıltıcı beyanda bulunduğu tespit edilenler kamptan çıkarılır. DÖRDÜNCÜ BÖLÜM. Kamp Personeli. Kamp personelinin nitelikleri. MADDE 11- (1) Kampta; gençlik kampı müdürü, idari personel ile Bakanlık tarafından açılmış eğitimleri başarıyla tamamlamış kamp liderleri, kamp liderleri arasından seçilen program sorumluları ve koordinatörler görev yapar. Koordinatör, program sorumlusu ve kamp lideri,  gençlere rehberlik yapmak ve kamp programını yürütmek üzere geçici süreyle ve gönüllü olarak görevlendirilir. Kampların niteliğine göre yapılacak aktivitelerde cankurtaran, sportif faaliyetler için gerekli antrenör ve benzeri personel il müdürlüğü tarafından görevlendirilir. (2) Kamp lideri, Bakanlık tarafından açılan kamp liderliği eğitimi programını başarıyla tamamlamış gönüllü kişiler arasından ve sadece kamp dönemlerinde Genel Müdürlük tarafından görevlendirilir. (3) Kamp liderlerinde aşağıda belirtilen şartlar aranır:. a) 18 yaşını doldurmuş olmak. b) En az ön lisans mezunu veya öğrencisi olmak. c) Kamu haklarından mahrum bulunmamak. ç) Görevini devamlı yapmasına engel olabilecek sağlık problemi bulunmamak. d) Kasten işlenen bir suçtan dolayı bir yıl veya daha fazla süreyle hapis cezasına ya da affa uğramış olsa bile Devletin güvenliğine karşı suçlar, anayasal düzene ve bu düzenin işleyişine karşı suçlar, zimmet, irtikâp, rüşvet, hırsızlık, dolandırıcılık, sahtecilik, güveni kötüye kullanma, hileli iflas, ihaleye fesat karıştırma, edimin ifasına fesat karıştırma, suçtan kaynaklanan malvarlığı değerlerini aklama, kaçakçılık veya cinsel dokunulmazlığa karşı suçlar, fuhuş, uyuşturucu ve uyarıcı madde imal ve ticareti, kullanımı, kullanımını kolaylaştırma, kullanmak için satın alma, kabul etme veya bulundurma, haksız mal edinme, şike ve teşvik primi suçlarından mahkûm olmamak. e) Bakanlık tarafından düzenlenen kamp liderliği eğitim programını başarıyla tamamlayarak belge almış olmak. (4) Kamp liderlerinin seçimi ve eğitimi ile ilgili usul ve esaslar Bakanlık tarafından belirlenir ve Bakanlığın internet sitesinde duyurulur. (5) Kamp programının uygulanmasını koordine etmek amacıyla Genel Müdürlük tarafından en az üç yıl görev yapmış kamp liderleri arasından program sorumlusu görevlendirilir. İki veya daha fazla program sorumlusu görevlendirilen kamplarda, kıdemli program sorumlusu koordinatör olarak görev yapar. (6) Kamp görevlilerinin üçüncü fıkrada belirtilen şartları kaybetmesi veya görev ve sorumluluklarını yerine getirmemesi halinde kamp liderliği belgeleri iptal edilir. Gençlik kampı müdürünün görev ve sorumlulukları. MADDE 12- (1) Gençlik kampı müdürünün görev ve sorumlulukları şunlardır:. a) Kampın idari işlemlerini mevzuat hükümlerine, Bakanlığın amaç ve politikalarına uygun olarak yürütmek. b) Kampın işleyişiyle ilgili ihtiyaçları belirlemek ve temin edilmesini sağlamak. c) Kampta yapılacak aktivitelerin sorunsuz bir şekilde yürütülmesini sağlamak. ç) Kamp personelinin iş planını hazırlatmak, performanslarını takip etmek. d) Sosyal ve kültürel etkinliklere katkı sağlamak amacıyla ilgili kurum ve kuruluşlarla il müdürlüğünün onayıyla iş birliği yapmak. e) Kamp alanlarının kullanımı, bakımı, onarımı, temizliği, güvenliği ve benzeri hususlara ilişkin gerekli iş ve işlemlerin yürütülmesini sağlamak. f) Kamp faaliyetlerine ilişkin gerekli güvenlik önlemlerini almak. g) Kampta verilen yemeklerin kontrolünün ilgili mevzuat hükümlerine uygun yürütülmesini sağlamak. ğ) Genel Müdürlük tarafından talep edilen kamp ve kamp dönemlerine ilişkin verileri hazırlamak ve il müdürlüğüne sunmak. h) Kampın standart dosya planı dâhilinde dosyalama işlemlerini yürütmek. ı) Arşiv ve e-arşiv belgelerini yıl sonunda il müdürlüğüne teslim etmek. i) Kamp uygulama talimatlarının yürütülmesini sağlamak. (2) Gençlik kampı müdürü, Bakanlık taşra teşkilat yapısında belirlenen amirine karşı sorumludur. Koordinatör ve program sorumlusunun görev ve sorumlulukları. MADDE 13- (1) Koordinatör ve program sorumlusunun görev ve sorumlulukları şunlardır:. a) Genel Müdürlük tarafından belirlenen içerik doğrultusunda kamp programlarının gençlik kampı müdürüyle koordineli bir şekilde yürütülmesini sağlamak. b) Görevlendirildikleri kamp döneminden en az bir gün önce kampa katılmak ve hazırlıkları tamamlamak. c) Kamp öncesinde, görev alan kamp liderleri ile toplantı yaparak kamp programı işleyişi hakkında plan hazırlamak, kamp liderleri arasında kamp liderinin eğitim ve yetenekleri doğrultusunda iş bölümü yapmak, kamp gruplarının kurulmasını sağlamak. ç) Yarışma, toplantı, eğlence, gezi, tören ve gösteri hazırlama gibi her türlü işlerin yürütülmesini organize etmek. d) Kamp liderlerinin nöbet çizelgesini hazırlamak ve çalışmalarını kontrol etmek, kampın işleyişi hakkında liderlerle günlük toplantı yapmak. e) Kampta gençlerin zararlı alışkanlıklardan korunmasına ilişkin gerekli tedbirleri almak. f) Kamp döneminde görevini yapmayan, programı aksatan kamp liderlerini uyarmak ve devamı halinde gereği yapılmak üzere gençlik kampı müdürünü bilgilendirmek. g) Her kamp dönemi sonunda rapor hazırlamak. (2) Koordinatör ve program sorumlusunun birinci fıkrada belirtilen hususlara aykırı hareket etmesi halinde kamptaki görevine son verilir. (3) Koordinatör ve program sorumlusu; gençlik kampı müdürüne karşı sorumludur. Kamp liderinin görev ve sorumlulukları. MADDE 14- (1) Kamp liderinin görev ve sorumlulukları şunlardır:. a) Kamp döneminden en az bir gün önce kampta hazır bulunmak, aktivite alanlarıyla ilgili faaliyetleri tespit etmek ve kamp öncesinde yapılan toplantıda bunları sunmak. b) Kamp süresince aktivitesi ile ilgili faaliyetleri yerine getirmek ve nöbet hizmetlerini yürütmek. c) Kendine ait grubu kamp programına ve günlük çizelgeye göre hazırlamak ve yönetmek. ç) Kampçılara davranışlarıyla örnek olmak. d) Kampçılarla uygun bir şekilde iletişim kurmak. e) Kampın çalışma programının işlemesini ve tüm kampçıların faaliyetlerde yer almasını sağlamak. f) Grubundaki kampçıların temizlik, beslenme, barınma, çalışma ve eğlence hususlarında temiz, düzenli ve iyi davranışlarının olmasını sağlamak. g) Kampçıların sağlık durumuyla ilgili program sorumlusuna bilgi vermek. ğ) Kendisine verilen görevleri diğer kamp liderleriyle iş birliği içerisinde yerine getirmek. h) Kampta kendilerine program sorumlusu tarafından verilen görevleri yerine getirmek. (2) Kamp liderinin birinci fıkrada belirtilen hususlara aykırı hareket etmesi halinde kamptaki görevine son verilir. (3) Kamp liderleri program sorumlusu, koordinatör ve gençlik kampı müdürüne karşı sorumludur. Fahri görev. MADDE 15- (1) Gençlik kamplarında alanında uzman kişiler fahri olarak görevlendirilebilir. Fahri görevlendirmeler 1 sayılı Cumhurbaşkanlığı Kararnamesinin 213 üncü maddesine göre yapılır. (2) Fahri olarak görevlendirilenlerin görevlerinde başarısız olduklarının veya bu Yönetmelik hükümlerine uymadıklarının gençlik kampı müdürü tarafından tespit edilmesi ya da çeşitli nedenlerle faaliyet alanının kapanması durumunda görevlerine son verilir. BEŞİNCİ BÖLÜM. Kayıtların Tutulması ve Disiplin İşlemleri. Kayıtların tutulması. MADDE 16- (1) Kampta aşağıda belirtilen kayıtlar tutulur:. a) Kampçı klasörü: Kampçıların kimlik bilgileri ve başvuru formlarının, kampçıya ait tutanaklar ve benzeri belgelerin muhafaza edildiği klasördür. b) Lider klasörü: Kamp liderlerinin görev dağılımı, nöbet çizelgesi ve tutulan tutanaklara ilişkin belgelerin muhafaza edildiği klasördür. (2) Tutulması gereken diğer defter, klasör, form, kayıt, dosya ve evraka ilişkin usul ve esaslar Genel Müdürlük tarafından belirlenir. Disiplin kurulunun oluşumu ve işleyişi. MADDE 17- (1) Disiplin kurulu; gençlik kampı müdürünün başkanlığında, koordinatör veya program sorumlusu ve ilgili kampçıdan sorumlu kamp lideri olmak üzere üç kişiden oluşur. Disiplin kurulu oy çokluğu ile karar alır. (2) Kampçıdan sorumlu kamp lideri tarafından disiplin kuruluna sevk edilen kampçı, olaya ilişkin açıklama yapması için çağrılır. (3) Disiplin kurulu; kampçıya, işlediği fiile uygun olarak uyarma veya kamptan çıkarma cezası verebilir. Disiplin cezalarına ilişkin alınan kararlar disiplin kurulu tarafından tutanağa bağlanır. Kurul, kararlarını tutanağa bağladıktan sonra uygulamaya koyar. İki nüsha düzenlenen tutanağın bir nüshası kampçıya verilir ve diğer nüshası dosyasında muhafaza edilir. Kamptan çıkarma cezasının uygulanması halinde ivedilikle il müdürlüğüne bilgi verilir. (4) Kampçı on sekiz yaşından küçük ise disiplin kurulu tarafından alınan karar velisi veya vasisine de ayrıca bildirilir. On sekiz yaşından küçük kampçıların kamptan çıkarma cezası alması durumunda velisi veya vasisine teslim edilmesine ilişkin hususlar Bakanlık tarafından belirlenir. Disiplin cezaları ve disiplin cezası verilmesini gerektiren fiiller. MADDE 18- (1) Disiplin cezaları; uyarma ve kamptan çıkarma şeklinde verilebilir. (2) Uyarma, kampçılara davranışlarında daha dikkatli olması gerektiğinin yazılı olarak bildirilmesidir. Uyarma cezasını gerektiren fiiller şunlardır:. a) Grup çalışmalarını engelleyici ve huzuru bozucu davranışlarda bulunmak. b) Kamp personeline ve diğer kampçılara hal ve hareketi ile saygısız davranmak ve kötü muamelede bulunmak. (3) Kamptan çıkarma cezasını gerektiren fiiller şunlardır:. a) Yıkıcı ve bölücü faaliyetlerde bulunmak. b) Kamp alanlarında delici, kesici alet ile ateşli silah bulundurmak. c) Genel ahlak kurallarına aykırı davranışlarda bulunmak. ç) Kamp alanında kumar oynamak ve oynatmak. d) Alkol, uyuşturucu veya uyarıcı maddeleri kamp alanına sokmak veya kullanmak. e) Kamp dönemi boyunca üç defa uyarma cezası almak. ALTINCI BÖLÜM. Çeşitli ve Son Hükümler. Düzenleme yetkisi. MADDE 19- (1) Kampların programı, kontenjanları, yaş grupları, kamp takvimi, formlar ve uygulamaya yönelik diğer hususlar Bakanlık tarafından belirlenir ve Bakanlığın internet sayfasında duyurulur. Yürürlük. MADDE 20- (1) Bu Yönetmelik yayımı tarihinde yürürlüğe girer. Yürütme. MADDE 21- (1) Bu Yönetmelik hükümlerini Gençlik ve Spor Bakanı yürütür. "
"SAHİL GÜVENLİK KOMUTANLIĞI PERSONELİNİN LİSANSÜSTÜ EĞİTİM-ÖĞRETİM YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı, Sahil Güvenlik Komutanlığının lisansüstü eğitim ihtiyaçlarına ilişkin ilkeleri, plânlanmaları, seçim ve yönetime ilişkin usul ve esaslar ile öğrenim kıdemi verilmesine ilişkin esasları düzenlemektir. Kapsam MADDE 2- (1) Bu Yönetmelik, tıpta ve diş hekimliğinde uzmanlık eğitimleri hariç olmak üzere lisansüstü eğitim faaliyetlerini plânlayan Sahil Güvenlik Komutanlığı birimlerini ve Sahil Güvenlik Komutanlığı mensubu personeli kapsar. Dayanak MADDE 3- (1) Bu Yönetmelik, 9/7/1982 tarihli ve 2692 sayılı Sahil Güvenlik Komutanlığı Kanunu, 10/3/1983 tarihli ve 2803 sayılı Jandarma Teşkilat, Görev ve Yetkileri Kanunu, 12/12/2016 tarihli ve 2016/9742 sayılı Bakanlar Kurulu Kararı ile yürürlüğe konulan Jandarma Genel Komutanlığı ve Sahil Güvenlik Komutanlığı Personel Yönetmeliğinin 17 nci maddesi ile 21/1/1974 tarihli ve 7/7756 sayılı Bakanlar Kurulu Kararı ile yürürlüğe konulan Yetiştirilmek Amacıyla Yurt Dışına Gönderilecek Devlet Memurları Hakkında Yönetmeliğe dayanılarak hazırlanmıştır. Tanımlar MADDE 4- (1) Bu Yönetmeliğin uygulanmasında; a) ALES: Akademik Personel ve Lisansüstü Eğitimi Giriş Sınavını, b) Bakan: İçişleri Bakanını, c) Bakanlık: İçişleri Bakanlığını, ç) Değerlendirme notu: 2692 sayılı Kanun ve 27/7/1967 tarihli ve 926 sayılı Türk Silahlı Kuvvetleri Personel Kanunu hükümleri ile belirlenen esaslar dâhilinde, Sahil Güvenlik Komutanlığınca tespit edilen notu, d) Değerlendirme not ortalaması: Değerlendirme notlarının, 2692 sayılı Kanun ve 926 sayılı Kanunda belirtilen esaslar dahilinde Sahil Güvenlik Komutanlığı tarafından tespit edilen ortalamayı, e) Doktora: Lisansa dayalı en az on yarıyıl veya yüksek lisansa dayalı en az sekiz yarıyıllık programı kapsayan ve özgün bir araştırmanın sonuçlarını ortaya koymayı amaçlayan bir yükseköğretimi, f) e-YDS: ÖSYM tarafından yapılan Elektronik Yabancı Dil Sınavını, g) Sahil Güvenlik Komutanlığı nam ve hesabına lisansüstü eğitim: Sahil Güvenlik Komutanlığının ihtiyaç duyduğu programlardaki/alanlardaki personel ihtiyacını karşılamak amacıyla JSGA veya belirlenecek yurt içindeki/yurt dışındaki üniversitelerde icra ettirilen lisansüstü eğitimi, ğ) JSGA: Jandarma ve Sahil Güvenlik Akademisi Başkanlığını, h) Kendi nam ve hesabına lisansüstü eğitim: Sahil Güvenlik Komutanlığı nam ve hesabına yapılan lisansüstü eğitimler dışında kalan Yükseköğretim Kurulu (YÖK) tarafından lisansüstü öğrenim denkliği kabul edilmiş yurt içi veya yurt dışı eğitim kurumlarından alınan eğitimi, ı) Lisansüstü eğitim: Yüksek lisans ve doktora eğitimini kapsayan eğitimleri, i) Muvazzaf: Emeklilik yaş haddine kadar, azami süreyle istihdam edilmek üzere temin edilen ve/veya yetiştirilen, mecburi hizmet sürelerine tabi subay ve astsubayları, j) Nitelik belgesi: Personelin sıralı amirleri tarafından doldurulan ve personel hakkında, icra ettiği göreve yönelik başarı durumu ile genel kültür, ahlak, karakter ve benzeri diğer hususların belirtildiği belgeyi, k) ÖSYM: Ölçme, Seçme ve Yerleştirme Merkezi Başkanlığını, l) Personel: subay, astsubay, uzman erbaş, sözleşmeli erbaş ve er, öğrenci, erbaş ve erler ile devlet memuru, sözleşmeli personel ve işçileri, m) YDS: ÖSYM tarafından yapılan Yabancı Dil Bilgisi Seviye Tespit Sınavını, n) Yüksek lisans: Lisans öğrenimine dayalı, eğitim-öğretim ve araştırmaların sonuçlarını ortaya koymayı amaçlayan bir yükseköğretimi, o) Yükseköğretim: Milli eğitim sistemi içinde, orta öğretime dayalı en az dört yarıyılı kapsayan her kademedeki eğitim-öğretimi, ifade eder. İKİNCİ BÖLÜM Lisansüstü Eğitim Lisansüstü eğitimin amacı MADDE 5- (1) Lisansüstü eğitimin amacı; Sahil Güvenlik Komutanlığı personelinin statü, branş ve ihtisas özellikleri esas alınarak, göreve ilişkin mesleki bilgisini geliştirmek ve uzman personel yetiştirmektir. Genel sorumluluklar MADDE 6- (1) Sahil Güvenlik Komutanlığınca; yurt içi ve yurt dışı lisansüstü eğitimlere ilişkin, genel prensipleri belirleme, planlama ve personel seçim işlemleri ile yurt dışı aylık ödemeleri, eğitim, kırtasiye, yolluk ve yevmiyeleri gibi eğitime dair diğer ödemelere yönelik işlemler yapılır. (2) JSGA tarafından, Sahil Güvenlik Komutanlığı adına personelin eğitim süresinin takibi, akademik danışmanlık verilmesi, eğitim sonunda personelin tez ve göreve dönüş sonuçlarının değerlendirilerek Sahil Güvenlik Komutanlığının kurumsal gelişimi için teklifte bulunulması ile yurt içi eğitimlerin nereden, ne şekilde karşılanacağı ve buna ilişkin protokol yapılması gibi hususlar yerine getirilir. (3) Sahil Güvenlik Komutanlığı nam ve hesabına lisansüstü eğitimler, Sahil Güvenlik Komutanlığı Uzman Personel Temin ve Yetiştirme Planında belirlenen lisansüstü eğitim kontenjanları nispetinde yapılır. Lisansüstü eğitim ve öğretimlere katılacak aday personelin seçimi bu Yönetmelikte belirtilen esaslara uygun olarak Sahil Güvenlik Komutanlığı Personel Başkanlığınca yapılır. (4) Kadro düzenleme yetki ve sorumluluğu bulunan birimler tarafından üzerinde bilimsel çalışma yapılmasına ve personel yetiştirilmesine öncelikli olarak ihtiyaç duyulan lisansüstü eğitim alanları Sahil Güvenlik Komutanlığınca JSGA’ya bildirilir. Eğitim süreleri MADDE 7- (1) Sahil Güvenlik Komutanlığı nam ve hesabına yapılacak yurt içi lisansüstü eğitimler; bilimsel hazırlık ve yabancı dil hazırlık süresi hariç olmak üzere, yüksek lisans eğitimi için en fazla altı yarıyıl olmak üzere üç yılda, doktora eğitimi için en fazla on iki yarıyıl olmak üzere altı yılda, doktora eğitimine lisans notu ile kabul edilenler için ise en fazla on dört yarıyıl olmak üzere yedi yılda tamamlanır. (2) Sahil Güvenlik Komutanlığı nam ve hesabına yapılacak yurt dışı lisansüstü eğitim süreleri için Yetiştirilmek Amacıyla Yurt Dışına Gönderilecek Devlet Memurları Hakkında Yönetmeliğin 11 inci maddesinde belirtilen hükümler esas alınır. Sahil Güvenlik Komutanlığı nam ve hesabına yurt içi lisansüstü eğitim MADDE 8- (1) Sahil Güvenlik Komutanlığı nam ve hesabına yurt içinde lisansüstü eğitim, aşağıda belirtilen prensipler dâhilinde yapılır: a) Yurt içi lisansüstü eğitimlerde kontenjan ayrılan alanlarda öncelikle JSGA bünyesinde açılan eğitimler ile bu kapsamda JSGA tarafından yapılan protokoller çerçevesinde kontenjan alınmış üniversitelerde verilen eğitimler tercih edilir. b) Sahil Güvenlik Komutanlığı nam ve hesabına lisansüstü eğitime seçilen personel öncelikle JSGA emrine, ihtiyaç olması halinde eğitim göreceği yerde bulunan bir sahil güvenlik birimine atanır. Bilimsel hazırlık süresi hariç olmak üzere, yüksek lisans için iki yıl, doktora eğitimi için dört yıl boyunca personel bulunduğu ilden başka bir yere atanamaz. c) Personele atamalı bulunduğu göreve devam ederken eğitimini aksatmayacak şekilde belirli zamanlarda öğrenim izni verilmesi veya eğitim süresi boyunca öğrenim izni verilmesine ilişkin hususlar ile bu Yönetmeliğin uygulanmasına ilişkin diğer hususlar Sahil Güvenlik Komutanlığınca çıkarılacak yönerge ile düzenlenir. ç) Lisansüstü öğrenime başlayan personel, bu Yönetmelikte belirlenen esaslara ilave olarak, ayrıca 20/4/2016 tarihli ve 29690 sayılı Resmî Gazete’de yayımlanan Lisansüstü Eğitim ve Öğretim Yönetmeliği ve ilgili eğitim kurumunun lisansüstü eğitim ve öğretim yönetmeliğinde belirtilen esaslara da uyar. d) Sahil Güvenlik Komutanlığı nam ve hesabına yurt içi lisansüstü eğitime seçilen personelin tez konularının belirlenmesinde Sahil Güvenlik Komutanlığının ihtiyaç sahalarına öncelik verilir. Bu kapsamda JSGA ve Sahil Güvenlik Komutanlığı tarafından müştereken bir tez havuzu oluşturulur. Personel tarafından, eğitim aldığı yükseköğretim kurumuna tez önerisini sunmadan önce tez alternatiflerinin belirlenmesi ve tez esnasında yürütülecek çalışma ve alan araştırmalarına yönelik talepler JSGA’ya yapılır. JSGA bünyesinde oluşturulacak kurul tarafından söz konusu talep değerlendirilir. Önceden belirlenmiş olan tez konusu alternatiflerine ilişkin karar doğrudan JSGA tarafından, Sahil Güvenlik Komutanlığı teşkilat ve görev sorumluluğuna yönelik diğer taleplere ilişkin karar ise Sahil Güvenlik Komutanlığının görüşünü almayı müteakip JSGA tarafından verilir. e) Sahil Güvenlik Komutanlığı nam ve hesabına lisansüstü eğitime devam eden personel JSGA tarafından belirlenecek esaslar çerçevesinde eğitimlerine ilişkin bilgi ve belgeleri vermek ve oluşturulan takip sürecine uymak zorundadır. f) Sahil Güvenlik Komutanlığı nam ve hesabına yurt içi lisansüstü eğitimini başarıyla bitiren subayların, kadro görev yeri gözetilerek, eğitim aldığı alan ile ilgili veya lisansüstü eğitim yapma kriteri bulunan kadrolara atanmalarına öncelik verilir. g) Sahil Güvenlik Komutanlığı nam ve hesabına lisansüstü eğitim yapan personelin öğrenimi süresince ödeyeceği okul harçları ve öğrenim ücreti Sahil Güvenlik Komutanlığınca, diğer tüm giderler personelin kendisi tarafından karşılanır. Sahil Güvenlik Komutanlığı nam ve hesabına yurt dışı lisansüstü eğitim MADDE 9- (1) Sahil Güvenlik Komutanlığı nam ve hesabına yurt dışında lisansüstü eğitim, aşağıda belirtilen prensipler dâhilinde yapılır: a) Sahil Güvenlik Komutanlığı nam ve hesabına lisansüstü eğitim için yurt dışına gönderilecek personel hakkında; Yetiştirilmek Amacıyla Yurt Dışına Gönderilecek Devlet Memurları Hakkında Yönetmelik ve ilgili diğer mevzuat hükümleri uygulanır. b) Yurt dışına gönderilecek personelin belirlenmesinde, Yetiştirilmek Amacıyla Yurt Dışına Gönderilecek Devlet Memurları Hakkında Yönetmelikte belirtilen şartlara ilave olarak bu Yönetmeliğin 12 nci maddesinde belirtilen şartlar da aranır. c) Sahil Güvenlik Komutanlığı nam ve hesabına yurt dışında yüksek lisans ve doktora eğitimlerine gönderilen personel eğitim süresince JSGA’ya atanır. Personelin tüm özlük işlemlerinin takibi JSGA tarafından yapılır. Eğitime katılan personel, JSGA tarafından belirlenecek esaslar çerçevesinde, eğitimine ilişkin bilgi ve belgeleri vermek ve oluşturulacak takip sürecine uymak zorundadır. ç) Yurt dışında Sahil Güvenlik Komutanlığı nam ve hesabına yaptırılacak lisansüstü bilim dalları ve personel kontenjanları Sahil Güvenlik Komutanlığı Uzman Personel Temin ve Yetiştirme Planında gösterilir. Sahil Güvenlik Komutanlığı nam ve hesabına yurt dışı lisansüstü eğitime seçilen personelin tez konularının belirlenmesinde Sahil Güvenlik Komutanlığının ihtiyaç sahalarına öncelik verilir.                             d) Yurt dışı eğitime gönderilen personel eğitim konusunu, kurumunu ve gönderildiği programı değiştiremez. Ancak personelin kabul edilebilir bir gerekçesi olması halinde, ek süre ve maliyete neden olmayacak şekilde sadece eğitim kurumunu değiştirmesine mevcut mevzuat çerçevesinde izin verilebilir. e) Lisansüstü eğitimdeki personel, eğitim gördüğü kurumun ve ülkenin yasal düzenlemelerine uymakla sorumludur. f) Lisansüstü eğitime gönderilecek personelden Hazine ve Maliye Bakanlığınca yayınlanan örneklerine uygun muvafakatname ve yüklenme senedi ile muteber imzalı müteselsil kefalet senedi alınır. Birer sureti personelin özlük dosyasında saklanır. g) Sahil Güvenlik Komutanlığı nam ve hesabına yurt dışında lisansüstü eğitimini başarıyla bitiren subayların, kadro görev yeri gözetilerek, eğitim aldığı alan ile ilgili veya lisansüstü eğitim yapma kriteri bulunan kadrolara atanmalarına öncelik verilir. ğ) Sahil Güvenlik Komutanlığı nam ve hesabına yurt dışında lisansüstü eğitime gönderilen personelin özlük işlemleri ilgili mevzuat doğrultusunda yürütülür. h) Yurt dışı lisansüstü eğitime gidecek personel, Sahil Güvenlik Komutanlığı tarafından seçilir ve İçişleri Bakanı tarafından onaylanır. Sahil Güvenlik Komutanlığı nam ve hesabına yurt dışı doktora sonrası araştırması MADDE 10- (1) Personelin doktora eğitimini tamamladıktan sonra, yurt içi ve/veya yurt dışı bir kurum ve kuruluştan burslu olarak yapacağı doktora sonrası araştırma için yurt dışında bulunan bir üniversiteye gönderilmesinde, Yetiştirilmek Amacıyla Yurt Dışına Gönderilecek Devlet Memurları Hakkında Yönetmelik ve ilgili diğer mevzuat hükümleri doğrultusunda işlem yapılır. Kendi nam ve hesabına lisansüstü eğitim MADDE 11- (1) Personel görev ve sorumluluklarını aksatmamak ve eğitime ilişkin tüm giderler kendisine ait olmak koşuluyla kendi nam ve hesabına lisansüstü eğitim yapabilir. Personel eğitime kabul edildiği tarihten itibaren iki ay içerisinde bir dilekçe ile kabul edildiği eğitime ilişkin bilgileri Sahil Güvenlik Komutanlığına bildirmekle yükümlüdür. Personelin kendi nam ve hesabına lisansüstü eğitime devam ediyor olması, gerektiğinde atama yapılmasına engel teşkil etmez. Sahil Güvenlik Komutanlığı nam ve hesabına lisansüstü eğitime başvuru şartları MADDE 12- (1) Sahil Güvenlik Komutanlığı nam ve hesabına lisansüstü eğitime gideceklerde; a) Muvazzaf subay olma, b) Sahil Güvenlik Komutanlığınca belirlenen hizmet yılı koşullarını sağlama, c) Terör örgütleri veya Devletin milli güvenliğine karşı faaliyette bulunan yapı, oluşum veya gruplarla iltisakı veya irtibatı olmama, ç) Ertelenmiş, seçenek yaptırımlara çevrilmiş, hükmün açıklanmasının geri bırakılmasına karar verilmiş, affa uğramış veya 26/9/2004 tarihli ve 5237 sayılı Türk Ceza Kanununun 53 üncü maddesinde belirtilen süreler geçmiş olsa bile; 2692 sayılı Kanunun 21 inci maddesinde belirtilen suçlar ile 5237 sayılı Kanunda belirtilen; cinsel dokunulmazlığa karşı suçlar, genel ahlaka karşı suçlar, devletin egemenlik alametlerine ve organlarının saygınlığına karşı suçlar ve kamunun sağlığına karşı suçlardan mahkum olmama, d) Firar, amir veya üste fiilen taarruz, emre itaatsizlikte ısrar, üste hakaret, mukavemet, fesat, isyan suçları ile 22/5/1930 tarihli ve 1632 sayılı Askeri Ceza Kanununun 148 inci maddesinde belirtilen suçlardan mahkum olmama, e) Taksirli suçlar hariç olmak üzere, (ç) ve (d) bentlerinde belirtilen suçların dışındaki suçlardan, toplam olarak 21 gün ve daha fazla hapis, oda hapsi veya hizmet yerini terk etmeme cezası ile mahkum veya cezalandırılmış olmama, f) Personel seçimine ilişkin başvurunun yapıldığı tarihte hakkında meslekten veya memuriyetten çıkarma cezası gerektiren suçlardan dolayı adli ve/veya idari soruşturma yapılmıyor olma, g) 31/1/2018 tarihli ve 7068 sayılı Genel Kolluk Disiplin Hükümleri Hakkında Kanun Hükmünde Kararnamenin Kabul Edilmesine Dair Kanun kapsamında, başvuru tarihinden itibaren geriye doğru son beş yıl içinde, toplamda on iki ay veya daha fazla durdurma cezası almamış olma, ğ) Personel seçimine ilişkin başvurunun yapıldığı tarihte herhangi bir sebeple görevden uzaklaştırılmış veya tutuklu bulunmama, h) Yurt dışı lisansüstü eğitimlere yönelik olarak kontenjan ayrılan bilim dalında eğitim veren ilgili yükseköğretim kurumundan şartsız kabul almış olma, ı) Yurt dışı lisansüstü eğitimlere yönelik olarak Sağlık Bakanlığı tarafından yetkilendirilen hastanelerden 31/10/2016 tarihli ve 2016/9431 sayılı Bakanlar Kurulu Kararı ile yürürlüğe konulan Türk Silahlı Kuvvetleri, Jandarma Genel Komutanlığı ve Sahil Güvenlik Komutanlığı Sağlık Yeteneği Yönetmeliğinde belirtilen hükümler doğrultusunda yurt dışında görev yapabileceğine dair sağlık kurulu raporu almış olma, i) Müracaat tarihinde, değerlendirme notu ortalamasının değerlendirme tam notunun yüzde doksan ve daha üstünde olma, j) Sıralı değerlendirme amirlerince düzenlenecek nitelik belgesi müspet olma, şartları aranır. (2) Sahil Güvenlik Komutanlığı nam ve hesabına yüksek lisans eğitimini tamamlayan personel, yüksek lisans eğitiminden mezun olduğu gün itibarıyla iki yıl geçmeden Sahil Güvenlik Komutanlığı nam ve hesabına doktora eğitimine başvuramaz. (3) Sahil Güvenlik Komutanlığı nam ve hesabına icra edilecek lisansüstü eğitim kontenjanına birden fazla personelin başvurması halinde, daha önceden kendi nam ve hesabına aynı seviyede lisansüstü eğitim almamış olan personele öncelik verilir. (4) Daha önceden, Sahil Güvenlik Komutanlığı nam ve hesabına veya kendi nam ve hesabına, yurt içi veya yurt dışı bir lisansüstü eğitim programına katılmış olup bu eğitimlerden dolayı lisansüstü kıdemi olan personel Sahil Güvenlik Komutanlığı nam ve hesabına icra edilen aynı seviyedeki lisansüstü eğitimlere tekrar başvuramaz. (5) Birinci fıkranın (f) bendinde belirtilen durumda olan personel hakkında soruşturmaya yer olmadığı kararı, kovuşturmaya yer olmadığı kararı, ceza verilmesine yer olmadığı kararı, hükmün açıklanmasının geri bırakılması veya kesinleşmiş beraat kararı verilmesi durumunda; adaya, personel seçimine katılamadığı süre kadar ilave başvuru hakkı verilir. (6) Birinci fıkranın (ğ) bendinde belirtilen durumda olan personelin haklarındaki bu tedbirlerin sona ermesi halinde; adaya, personel seçimine katılamadığı süre kadar ilave başvuru hakkı verilir. Sahil Güvenlik Komutanlığı nam ve hesabına lisansüstü eğitimlere personel seçimi esasları MADDE 13- (1) 12 nci maddede yazılı koşulları sağlayan adaylar arasından yapılacak seçimlerde aşağıda belirtilen esaslar uygulanır: a) Yurt dışı lisansüstü eğitimlere yönelik olarak, Yetiştirilmek Amacıyla Yurt Dışına Gönderilecek Devlet Memurları Hakkında Yönetmelikte belirtilen şartlar ile Sahil Güvenlik Komutanlığı Uzman Personel Temin ve Yetiştirme Planında yer alan okul önceliklerine yönelik değerlendirmeler de dikkate alınabilir. b) Yurt içi lisansüstü eğitimlere başvuran personelin sıralamasında; 1) Değerlendirme not ortalaması %20, 2) Başvurulan bölüm için belirlenmiş türdeki ALES puanı %30, 3) Yüksek lisans için lisans not ortalaması ve doktora için yüksek lisans not ortalaması %20, 4) Sahil Güvenlik Komutanlığı tarafından bu Yönetmeliğe göre hesaplanacak nitelik/ödül puanı %20, 5) Yabancı dil notu %10, oranında etki eder. c) Yurt içi lisansüstü eğitim için YDS/E-YDS ve/veya ÖSYM tarafından eşdeğerliği kabul edilmiş uluslararası geçerliliği bulunan yabancı dil sınavlarına ait yabancı dil notu esas alınır. ç) Değerlendirme sınavlarının geçerlilik sürelerinde, üzerinde açıkça belirlenmiş bir süre olmaması durumunda ilgili eğitimin verildiği yerin tabi olduğu mevzuat hükümleri dikkate alınır. d) Değerlendirme esnasında puanlar arasında eşitlik olması halinde ALES puanı yüksek olan personel, yine eşitlik olması halinde ise kıdem sırasında önde olan personel sıralamada önceliğe sahip olur. e) Yurt içi lisansüstü eğitimlerde, her alan için belirlenen kontenjanın üç katı personel, yükseköğretim kurumlarının sınavlarına/mülakatlarına tabii tutulur ve kayıtsız şartsız kabul almaları istenir. Bu sınavlara/mülakatlara katılacak personel, (b) bendine göre yapılan sıralamaya göre belirlenir. f) Değerlendirme sonucunda; eğitime katılması uygun görülen personelin kimlikleri Sahil Güvenlik Komutanlığı tarafından, ilgili eğitim kurumunca istenen belgeler ise personelin kendisi tarafından söz konusu yurt içi yükseköğretim kurumuna gönderilir. Öğrenim kıdemi verilme esasları MADDE 14- (1) Sahil Güvenlik Komutanlığı nam ve hesabına lisansüstü eğitime seçilen personelden, 2692 sayılı Kanunun 7 nci maddesince, 926 sayılı Kanunun 36 ncı maddesi ve bu Yönetmelik esasları kapsamında öğrenim kıdemi alma şartlarını taşıyanlara, eğitimlerini tamamlamalarını takiben öğrenim kıdemi verilir. Öğrenimini tamamlayan personel, kıdem verilmesini isteyen dilekçesi ve eğitimini tamamladığını gösterir belgeler ile birlikte Sahil Güvenlik Komutanlığına müracaat eder. (2) Sahil Güvenlik Komutanlığı Uzman Personel Temin ve Yetiştirme Planında belirlenen, kendi nam ve hesabına eğitime ihtiyaç duyulan lisansüstü eğitim alanlarında eğitimi tamamlayan personelden, 2692 sayılı Kanunun 7 nci maddesi, 926 sayılı Kanunun 36 ncı ve 83 üncü maddeleri ile bu Yönetmelik esasları kapsamında öğrenim kıdemi alma şartlarını taşıyan muvazzaf subay ve astsubaylara kontenjan dahilinde öğrenim kıdemi verilir. Söz konusu kontenjana girecek personelin belirlenmesinde nitelik puanı esas alınır. Nitelik puanı; lisansüstü eğitim mezuniyet not ortalaması %40, lisans eğitimi mezuniyet not ortalaması %10, değerlendirme notu ortalaması %40, ödül ve cezalar %10 oranında dikkate alınarak belirlenir. (3) Mükâfatlar Ek-1’deki çizelgeye göre hesaplanır. Ceza puanı ise, 7068 sayılı Kanunun ekli (2) sayılı çizelgesine göre bulunan toplam puanın 0,118 katsayısı ile çarpılması sonucu elde edilen puandır. Ceza puanının hesaplanmasında, 7068 sayılı Kanunun ekli (2) sayılı çizelgesinde yer almayan ve taksirli suçlar hariç olmak üzere mahkeme kararı ile verilen para cezaları için 4 puan, diğer hapis cezaları için 4,5 puan esas alınır. Bu puanlar da 0,118 katsayısı ile tahvil edilir. Mahkeme kararı ile verilen cezalar ertelenmiş, hapis cezası seçenek yaptırımlarına çevrilmiş, adli sicilden çıkarılmış ya da verilen mahkumiyet hükmünün açıklanması geri bırakılmış olsa dahi ceza puanı hesaplanır. Mükâfat puanları (+), ceza puanları (-) değerdedir. Yüksek lisans eğitimini tezli olarak yapmış personelin nitelik puanına on puan ilave edilir. Nitelik puanlarının eşit olması durumunda öncelikle değerlendirme notu ortalaması, eşitliğin bozulmaması durumunda sırasıyla akademik başarı, fiili hizmet süresi ve rütbe dikkate alınır. Lisansla birleştirilmiş tezsiz yüksek lisans programından mezun olan personelin nitelik puanı hesaplamasında; yüksek lisans eğitim mezuniyet not ortalaması ve lisans eğitimi mezuniyet not ortalaması yerine, lisansla birleştirilmiş tezsiz yüksek lisans eğitimi mezuniyet not ortalaması %50 oranında dikkate alınır. (4) Kendi nam ve hesabına lisansüstü öğrenimlerini tamamlayan personel, kıdem verilmesini isteyen dilekçesi ve eğitimini tamamladığını gösterir belgeler ile birlikte Eylül ayından başlayarak Kasım ayı sonuna kadar Sahil Güvenlik Komutanlığına müracaat eder. Sahil Güvenlik Komutanlığı tarafından lisansüstü eğitimini tamamlayan personelden öğrenim kıdemi verileceklerin değerlendirilmesi üç ay içerisinde tamamlanır. Sahil Güvenlik Komutanlığı nam ve hesabına yapılan lisansüstü eğitimlerde öğrenim koşulunun ortadan kalkması MADDE 15- (1) Sahil Güvenlik Komutanlığı nam ve hesabına yurt içinde lisansüstü eğitime devam eden personelden; a) İlgili eğitim kurumunun disiplin kurallarına uymadığı için haklarında yapılan disiplin işlemi sonucunda ceza alanlardan Sahil Güvenlik Komutanlığınca öğrenime devam etmesi uygun görülmeyenler, b) Eğitim kurumunca belirlenmiş olan kurallara aykırı davranışta bulunmaları nedeniyle öğrencilikle ilişiği kesilenler, c) Kendi isteği ile öğrenime devam edemeyeceğini dilekçe ile belirtip öğrenimden ayrılanlar, ç) Bu Yönetmelikte belirtilen haller haricinde, eğitime kendi isteği ile ara verenler, d) 12 nci maddenin birinci fıkrasının (ğ) bendi haricindeki başvuru şartlarını sağlamadığı sonradan anlaşılanlar veya bu şartları kaybedenler, e) Sağlık nedenleri hariç geçerli mazereti olmaksızın devamsızlık nedeniyle öğrenim koşulunun ortadan kalktığı belgelerle saptanmış olanlar, f) Sahil Güvenlik Komutanlığının izni olmadan seçildiği programın dışında, başka bir programa geçenler, g) Yükseköğretim Kurulu veya ilgili üniversitenin lisansüstü eğitim ve öğretim yönetmeliği gereği eğitime devam etmesi uygun görülmeyenler, ğ) Kendisine tahsis edilen süre içerisinde eğitimini tamamlayamayan personel, başarısız sayılır. (2) Eğitimin başladığı tarihten sonra görevden uzaklaştırılan ve/veya tutuklanan, hakkında meslekten veya memuriyetten çıkarma cezası gerektiren suçlardan dolayı adli ve/veya idari soruşturma başlatılan personelin eğitimine ilgili eğitim kurumunun mevzuatında belirlenen süreler kadar ara verilir. Eğitime ara verilen sürenin sonunda durumunda değişiklik olmayan personel başarısız sayılır. Görevden uzaklaştırma, tutukluluk ve/veya soruşturma hallerinin sona ermesi halinde personelin Sahil Güvenlik Komutanlığı nam ve hesabına eğitimine devam edip etmeyeceği hususu Sahil Güvenlik Komutanlığınca değerlendirilir. Eğitime devam etmesi uygun görülen personel, eğitime ara verilen süreler hariç olmak üzere, bu Yönetmelikte belirtilen süreler içerisinde eğitimini tamamlamak zorundadır. (3) Başarısız sayılan personele 17 nci maddede belirtilen esaslara göre işlem yapılır. (4) Eğitim süresince, Sağlık Bakanlığı tarafından yetkilendirilen hastanelerden kesintisiz olarak alınan istirahat rapor süreleri, bu Yönetmelikte belirtilen azami öğrenim sürelerinin üçte birinden fazla olması halinde personelin kurum adına yaptığı eğitim sonlandırılır. (5) Savaş ve olağanüstü haller ile uluslararası ilişkilerde değişiklikler yaşanması durumunda; personelin kurum adına yaptığı eğitim sonlandırılabilir ve/veya yurt dışında lisansüstü eğitim yapan personel Sahil Güvenlik Komutanlığı tarafından geri çağrılabilir. (6) Dördüncü ve beşinci fıkralarda belirtilen sebeplerden dolayı öğrenimleri sonlandırılan personele başarısızlık nedeniyle işlem yapılmaz. (7) Yetiştirilmek Amacıyla Yurt Dışına Gönderilecek Devlet Memurları Hakkında Yönetmelikte belirtilen geri çağırmayı gerektiren hallerde, yurt dışında lisansüstü eğitim gören personel öğrenim süresinin bitimi beklenmeksizin Sahil Güvenlik Komutanlığı tarafından başarısız sayılarak Türkiye’ye geri çağrılabilir ve geri çağırma işlemine yapılan itiraz bu işlemi durdurmaz. (8) Personelin geri çağrılmasına ilişkin işlemler Sahil Güvenlik Komutanlığı tarafından yürütülür. Geri dönüş MADDE 16- (1) Yurt dışı lisansüstü eğitimin başarı ile tamamlanması veya 15 inci maddede belirtilen sebeplerden dolayı eğitimin Sahil Güvenlik Komutanlığı tarafından sonlandırılması halinde personel en kısa sürede görevine döner. Bu süre eğitimin tamamlanma tarihi veya geri çağrılma kararının personele tebliğ edilmesi ile başlar ve yol süreleri hariç 15 günü geçemez. Bu süre Sahil Güvenlik Komutanlığı tarafından değiştirilebilir. Kendisine yurda dönme kararı tebliğ edilemeyen personel hakkında 11/2/1959 tarihli ve 7201 sayılı Tebligat Kanunu esaslarına göre işlem tesis edilir. Belirtilen süre içinde görevine dönmeyen personel hakkında ilgili mevzuata göre işlem yapılır. (2) Öğrenimini izin süresinden önce tamamlayan personel, öğrenim izninin bitim tarihini beklemeden, eğitiminin bitiş tarihinden itibaren yol süreleri hariç 15 gün içinde görevine döner ve atamaya tabi tutulabilir. Başarısızlık MADDE 17- (1) 15 inci maddede belirtilen sebeplerden dolayı başarısız kabul edilerek Sahil Güvenlik Komutanlığı nam ve hesabına devam ettiği lisansüstü eğitimine son verilen personel hakkında, 2692 sayılı Kanunun ek 10 uncu maddesi, 14/7/1965 tarihli ve 657 sayılı Devlet Memurları Kanununun ek 34 üncü maddesi ve 926 sayılı Kanunun 36 ncı maddesinde belirtilen esaslara göre işlem yapılır. İzin MADDE 18- (1) Sahil Güvenlik Komutanlığı nam ve hesabına yurt dışı lisansüstü eğitime gönderilen personel yıllık planlı izinlerini ilgili mevzuat hükümlerine göre alarak bulunduğu ülke dışında geçirebilir. İzin taleplerine ilişkin işlemler JSGA tarafından yürütülür. Ancak, izinlerin eğitim-öğretim yılının tatil dönemlerinde kullanılması esastır. Tez, kitap, makale, bildiri ve benzeri bilimsel eserlerin yayımı MADDE 19- (1) Sahil Güvenlik Komutanlığı personeli tez, kitap, makale, bildiri sunma gibi akademik faaliyetleri, yapılan çalışmanın Sahil Güvenlik Komutanlığının kurumsal görüşünü değil personelin kişisel görüşünü ifade ettiğini belirtmek suretiyle gerçekleştirebilir. Ancak, Sahil Güvenlik Komutanlığının görev alanı, teşkilat, kadro ve kuruluş yapısını ilgilendiren hususlar ile Sahil Güvenlik Komutanlığının gizlilik dereceli yayınlarından, mesleki sır olabilecek konulardan ve göreve mahsus kitaplardan istifade edilerek yapılacak çalışmalarda, eserin basım ve yayımından önce eser sahibi tarafından Sahil Güvenlik Komutanlığından izin alınır. İzin verilmeyen eserler yayımlanmaz. Ancak, aşağıda belirtilen konularla ilgili herhangi bir faaliyette bulunmaları yasaktır: a) 657 sayılı Kanunun 7 nci maddesinde belirtilen hükümlere aykırı şekilde siyasi içerikli çalışma yapmak. b) Sahil Güvenlik Komutanlığı, diğer kamu kurum ve kuruluşları ile bu kurum ve kuruluşların personelini küçük düşürecek ifade ve faaliyetlerde bulunmak. c) Mesleki sır olabilecek konularda izin almadan çalışma yapmak. ç) Gizlilik ibareli ve/veya göreve mahsus yayınları izin almadan kullanmak. d) Milli güvenlik ile kurumsal güvenliğe yönelik zafiyet yaşatabilecek çalışmalarda bulunmak. e) Sahil Güvenlik Komutanlığının görev alanı, teşkilat, kadro ve kuruluş yapısını ilgilendiren hususlarda izin almadan çalışma yapmak. f) Devam etmekte olan soruşturmanın gizliliğine ve adil yargılama ilkelerine zarar veren, kişisel hak ve özgürlükleri ihlal eden bilgi ve belgeleri içeren çalışmalar yapmak. Tez, kitap, makale, bildiri ve benzeri bilimsel faaliyetler için veri toplama izni MADDE 20- (1) Sahil Güvenlik Komutanlığının kurumsal yapısı ve Sahil Güvenlik personelinin kurumsal değer, tutum, görüş, öneri, bilgi ve tecrübesine başvurularak ya da Sahil Güvenlik Komutanlığı arşivinden veya ilgili birimlerden veri/bilgi alınarak yapılacak çalışmalara yönelik veri toplama faaliyetleri için izin alınır. İzin talebi, 19 uncu maddede belirtilen esaslar dahilinde incelenerek sonuçlandırılır. ÜÇÜNCÜ BÖLÜM Son Hükümler Yürürlük MADDE 21- (1) Bu Yönetmelik yayımı tarihinde yürürlüğe girer. Yürütme MADDE 22- (1) Bu Yönetmelik hükümlerini İçişleri Bakanı yürütür.   Eki için tıklayınız. "
"DARPHANE VE DAMGA MATBAASI GENEL MÜDÜRLÜĞÜ  DİSİPLİN AMİRLERİ YÖNETMELİĞİ   Amaç MADDE 1- (1) Bu Yönetmeliğin amacı; Darphane ve Damga Matbaası Genel Müdürlüğünde görev yapan Devlet memurlarının disiplin amirlerini belirlemektir. Kapsam MADDE 2- (1) Bu Yönetmelik, Darphane ve Damga Matbaası Genel Müdürlüğünde 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir.          Disipline ilişkin usul ve esaslar bakımından uygulanacak mevzuat MADDE 5- (1) Disipline ilişkin usul ve esaslar bakımından 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlük MADDE 6- (1) Bu Yönetmelik yayımı tarihinde yürürlüğe girer. Yürütme MADDE 7- (1) Bu Yönetmelik hükümlerini Hazine ve Maliye Bakanı yürütür.   Eki için tıklayınız. "
"SÜMER HOLDİNG A.Ş. GENEL MÜDÜRLÜĞÜ. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Sümer Holding A.Ş. Genel Müdürlüğünde görev yapan Devlet memurları ve sözleşmeli personelin disiplin amirlerini belirlemektir. Kapsam. MADDE 2- (1) Bu Yönetmelik, Sümer Holding A.Ş. Genel Müdürlüğünde 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan Devlet memurları ve sözleşmeli personel hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi, 399 sayılı Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 11/6/2008 tarihli ve 26903 sayılı Resmî Gazete’de yayımlanan Sümer Holding A.Ş. Genel Müdürlüğü Disiplin Kurulları ve Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Sümer Holding A.Ş. Genel Müdürü yürütür. Eki için tıklayınız. "
"DOĞU KARADENİZ PROJESİ BÖLGE KALKINMA İDARESİ. BAŞKANLIĞI DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Doğu Karadeniz Projesi Bölge Kalkınma İdaresi Başkanlığında görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Doğu Karadeniz Projesi Bölge Kalkınma İdaresi Başkanlığında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 8/4/2015 tarihli ve 29320 sayılı Resmî Gazete’de yayımlanan Doğu Karadeniz Projesi Bölge Kalkınma İdaresi Başkanlığı Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Doğu Karadeniz Projesi Bölge Kalkınma İdaresi Başkanı yürütür. Eki için tıklayınız. "
"AİLE VE SOSYAL HİZMETLER BAKANLIĞI. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Aile ve Sosyal Hizmetler Bakanlığında görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Aile ve Sosyal Hizmetler Bakanlığı merkez, taşra ve yurt dışı teşkilatında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 27/4/2012 tarihli ve 28276 sayılı Resmî Gazete’de yayımlanan Aile ve Sosyal Politikalar Bakanlığı Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Aile ve Sosyal Hizmetler Bakanı yürütür. Eki için tıklayınız. "
"TÜRKİYE ELEKTRİK DAĞITIM ANONİM ŞİRKETİ GENEL MÜDÜRLÜĞÜ. PERSONELİ GÖREVDE YÜKSELME VE UNVAN. DEĞİŞİKLİĞİ YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, liyakat ve kariyer ilkeleri çerçevesinde, hizmet gerekleri ve personel planlaması esas alınarak Türkiye Elektrik Dağıtım Anonim Şirketi Genel Müdürlüğü merkez ve taşra teşkilatında görev yapan personelin görevde yükselme ve unvan değişikliklerine ilişkin usul ve esasları belirlemektir. Kapsam. MADDE 2- (1) Bu Yönetmelik, Türkiye Elektrik Dağıtım Anonim Şirketi Genel Müdürlüğü merkez ve taşra teşkilatında 14/7/1965 tarihli ve 657 sayılı Devlet Memurları Kanunu ile 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnameye tabi olarak istihdam edilen personelden görevde yükselme veya unvan değişikliği suretiyle atanacakları kapsar. Dayanak. MADDE 3- (1) Bu Yönetmelik; 657 sayılı Kanuna, 399 sayılı Kanun Hükmünde Kararnameye ve 15/3/1999 tarihli ve 99/12647 sayılı Bakanlar Kurulu Kararı ile yürürlüğe konulan Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik hükümlerine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Alt görev: 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 509 uncu maddesinde yer alan hiyerarşik kademeler çerçevesinde daha alt hiyerarşi içindeki görevleri,. b) Aynı düzey görev: Hiyerarşi, görev, yetki ve sorumluluk açısından aynı grupta ya da grup içinde alt gruplar olması halinde aynı alt grupta gösterilen görevleri,. c) Genel Müdürlük: Türkiye Elektrik Dağıtım Anonim Şirketi Genel Müdürlüğü merkez ve taşra teşkilatını,. ç) Görev grupları: Benzer veya aynı düzeydeki unvanların gruplandırılmasını,. d) Görev unvanı: 5 inci maddede sayılan görev grupları içinde belirtilen görev unvanlarını,. e) Görevde yükselme: Bu Yönetmelikte belirtilen görevlere aynı veya başka görev gruplarından yapılacak atamaları,. f) Görevde yükselme sınavı: Bu Yönetmelik hükümlerine göre kadro ve pozisyonlara görevde yükselme suretiyle atanacakların belirlenmesi amacıyla yapılan yazılı ve sözlü sınavı,. g) Hizmet süresi: 657 sayılı Kanunun 68 inci maddesinin (B) bendine göre hesaplanan süreleri,. ğ) İş günü: Ulusal bayram, genel tatil ve hafta sonu tatili günleri hariç diğer günleri,. h) Kadro: 399 sayılı Kanun Hükmünde Kararnamenin 3 üncü maddesinin (b) bendinde tanımlanan ve derecesi, sınıfı ve görev tanımı ile unvanı belirtilerek istihdam edilecek personelin niteliklerinin tanımlandığı Kurum organizasyon şemasındaki yeri,. ı) Merkez teşkilatı: Genel Müdürlük merkezindeki birimleri,. i) Pozisyon: Sözleşmeli personelin Kurum organizasyon şemasındaki yeri,. j) Sınav kurulu: Bu Yönetmelik kapsamında yapılacak yazılı ve sözlü sınavlara ilişkin işlemleri yürütmek üzere oluşturulan kurulu,. k) Sözleşmeli personel: 399 sayılı Kanun Hükmünde Kararnamenin 3 üncü maddesinin (c) bendinde tanımlanan, söz konusu Kanun Hükmünde Kararnameye tabi olarak sözleşme ile çalıştırılan ve işçi statüsünde olmayan personeli,. l) Sözlü sınav: Görevde yükselme veya unvan değişikliği suretiyle atanacaklardan, yazılı sınavda başarılı olanların katılacağı sınavı,. m) Taşra teşkilatı: Genel Müdürlük merkez teşkilatı dışındaki birimleri,. n) Unvan değişikliği: En az ortaöğretim düzeyinde mesleki veya teknik eğitim sonucu ihraz edilen unvanlara ilişkin görevlere yapılan atamaları,. o) Unvan değişikliği sınavı: En az ortaöğretim düzeyinde mesleki veya teknik eğitim sonucu kazanılan unvanlara ilişkin görevlere atanabilmek için yapılan yazılı ve sözlü sınavı,. ö) Üst görev: 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 509 uncu maddesinde yer alan hiyerarşik kademeler çerçevesinde daha üst hiyerarşi içindeki görevleri,. p) Yazılı sınav: Bu Yönetmelik kapsamında görevde yükselmeye tabi kadro ve pozisyonlara atanacaklar ile unvan değişikliğine tabi pozisyonlara atanacakların bilgilerini ölçmek maksadıyla yapılan sınavı,. ifade eder. İKİNCİ BÖLÜM. Görevde Yükselme ve Unvan Değişikliğine İlişkin Esaslar. Görevde yükselme ve unvan değişikliğine tabi görev grupları. MADDE 5- (1) Görevde yükselme ve unvan değişikliklerine tabi kadro/pozisyonlar aşağıda belirtilmiştir. (2) Görevde yükselmeye tabi kadro ve pozisyonlar şunlardır:. a) Yönetim hizmetleri grubu;. 1) Şube müdürü, müdür,. 2) Müdür yardımcısı,. 3) Teknik şef, şef,. b) Hukuk hizmetleri grubu;. 1) Hukuk müşaviri,. c) Araştırma ve planlama hizmetleri grubu;. 1) Uzman,. ç) Teknik hizmetler grubu;. 1) Başmühendis,. 2) Teknik uzman,. 3) Başteknisyen,. d) İdari hizmetler grubu;. 1) Memur, veri hazırlama ve kontrol işletmeni, dava takip memuru. (3) Unvan değişikliğine tabi pozisyonlar şunlardır:. a) Mühendis, mimar, avukat, istatistikçi, şehir plancısı, tekniker, teknisyen, hemşire, teknik öğretmen. Görevde yükselme sınavına tabi olmadan yapılacak atamalarda aranacak şartlar. MADDE 6- (1) Görevde yükselme sınavına tabi olmadan yapılacak atamalarda 657 sayılı Kanunun 68 inci maddesinin (B) bendinde düzenlenen nitelikleri haiz olmak ve ayrıca aşağıdaki şartları taşımak gerekir:. a) Müşavir kadrosuna atanabilmek için;. 1) Genel Müdürlükte Teftiş Kurulu Başkanı, daire başkanı ve üstü görevlerde bulunulan kadrolarda görev yapmış olmak,. b) Başuzman kadrosuna atanabilmek için;. 1) Genel Müdürlükte (a) bendinde belirtilen kadroların dışında 399 sayılı Kanun Hükmünde Kararnamenin (I) sayılı cetvelinde yer alan diğer görevlerden birinde çalışmış olmak,. c) İç denetçi kadrosuna atanabilmek için;. 1) İlgili yılı içerisinde yayımlanan Kamu İktisadi Teşebbüsleri ve Bağlı Ortaklıklarına ait Genel Yatırım ve Finansman Programı ve ilgili diğer mevzuatta yer alan şartları taşımak. Görevde yükselme suretiyle atanacaklarda aranacak genel şartlar. MADDE 7- (1) 5 inci maddede belirtilen görev gruplarındaki görevlere, görevde yükselme suretiyle atanabilmek için;. a) Görev unvanları itibarıyla 657 sayılı Kanunun 68 inci maddesinin (B) bendi hükümlerinde yer alan hizmet süresine sahip olmak,. b) Görevde yükselme sınavında başarılı olmak,. c) İlan edilen kadro veya pozisyon için bu şartı sağlayan personel bulunmaması durumu hariç olmak üzere, alt görevlerde geçirilmesi gereken sürenin en az bir yılını Genel Müdürlükte geçirmiş olmak,. şartları aranır. Görevde yükselme sınavına tabi olarak atanacaklarda aranacak özel şartlar. MADDE 8- (1) Görevde yükselme sınavına tabi olan kadro ve pozisyonlara atanacak personelde 7 nci maddede yer alan genel şartları haiz olması yanında, aşağıdaki özel şartlar aranır:. a) Şube müdürü ve müdür kadrolarına atanabilmek için;. 1) Fakülte veya 4 yıllık yüksekokulların hizmetin gerektirdiği bölümlerinden mezun olmak,. 2) En az 10 yıl hizmeti bulunmak,. 3) Müdür yardımcısı olarak en az 2 yıl, başmühendis, teknik şef, şef veya avukat olarak en az 4 yıl görev yapmış olmak,. b) Müdür yardımcısı pozisyonuna atanabilmek için;. 1) Fakülte veya 4 yıllık yüksekokulların hizmetin gerektirdiği bölümlerinden mezun olmak,. 2) Başmühendis, teknik şef veya şef olarak en az 3 yıl görev yapmış olmak,. c) Başmühendis pozisyonuna atanabilmek için;. 1) Mühendis, teknik uzman (mühendis kariyerini haiz olan) pozisyonunda olup, en az 5 yıl hizmeti olmak,. ç) Teknik şef pozisyonuna atanabilmek için;. 1) Mühendis ve/veya mimar kariyerli hariç olmak üzere en az 2 yıllık yüksekokulların hizmetin gerektirdiği bölümlerinden mezun olmak,. 2) Teknik uzman pozisyonunda olup en az 2 yıl, 4 yıllık mesleki veya yüksek teknik öğrenim gerektiren unvanlarda olup en az 5 yıl, 2 veya 3 yıllık mesleki veya yüksek teknik öğrenim gerektiren unvanlarda olup en az 7 yıl hizmeti olmak,. d) Şef pozisyonuna atanabilmek için;. 1) En az 2 yıllık yüksekokulların hizmetin gerektirdiği bölümlerinden mezun olmak,. 2) 4 yıllık yükseköğrenim mezunu uzman, memur ve dengi unvanlı olanlarda en az 5 yıllık hizmeti olmak,. 3) 2 veya 3 yıllık yüksekokul mezunu memur ve dengi unvanlı olanlarda en az 7 yıllık hizmeti olmak,. e) Uzman pozisyonuna atanabilmek için;. 1) Fakülte veya 4 yıllık yüksekokul mezunu olmak,. 2) Memur, veri hazırlama ve kontrol işletmeni, dava takip memuru olanlarda en az 3 yıl hizmeti olmak,. f) Teknik uzman pozisyonuna atanabilmek için;. 1) Mühendis, mimar, şehir plancısı, programcı ve istatistikçi pozisyonlarında en az 3 yıl hizmeti olmak,. 2) Tekniker (2 veya 3 yıllık yüksekokul mezunu) pozisyonunda en az 5 yıl hizmeti olmak,. g) Başteknisyen pozisyonuna atanabilmek için;. 1) Teknisyen olarak en az 6 yıl hizmeti olmak,. ğ) Veri hazırlama ve kontrol işletmeni pozisyonuna atanabilmek için;. 1) Lise ve dengi okul mezunu olanlarda en az 2 yıllık hizmeti olmak,. h) Memur ve dava takip memuru pozisyonlarına atanabilmek için;. 1) En az lise ve dengi okul mezunu olmak,. gerekir. Unvan değişikliği sınavına tabi olarak atanacaklarda aranacak özel şartlar. MADDE 9- (1) Bu Yönetmelik kapsamındaki personelin, en az ortaöğretim düzeyinde mesleki veya teknik eğitim sonucu ihraz edilen unvanlara ilişkin görevlere atanmaları, bu Yönetmelikte belirtilen usul ve esaslar çerçevesinde yapılacak unvan değişikliği sınavı sonundaki başarısına göre gerçekleştirilir. (2) Unvan değişikliği suretiyle yapılacak atamalarda aranacak özel şartlar aşağıda belirtilmiştir:. a) Mühendis, mimar, şehir plancısı, istatistikçi ve teknik öğretmen pozisyonuna atanabilmek için;. 1) Fakültelerin hizmetin gerektirdiği bölümlerinden mezun olmak,. b) Avukat pozisyonuna atanabilmek için;. 1) Hukuk fakültesi mezunu olmak,. 2) Avukatlık ruhsatına sahip olmak,. c) Tekniker pozisyonuna atanabilmek için;. 1) En az iki yıllık mesleki veya teknik eğitim veren yükseköğretim okullarının ilgili bölümlerinden mezun olmak,. ç) Teknisyen pozisyonuna atanabilmek için;. 1) Lise dengi mesleki veya teknik eğitim-öğretim veren okulların ilgili bölümünden mezun olmak,. d) Hemşire pozisyonuna atanabilmek için;. 1) Fakülte, yüksekokul veya sağlık meslek lisesinin hemşirelik bölümlerinden mezun olmak,. şartları aranır. ÜÇÜNCÜ BÖLÜM. Görevde Yükselme ve Unvan Değişikliği Sınavlarına İlişkin Esaslar. Sınav kurulu. MADDE 10- (1) Genel Müdürlükçe yapılacak veya yaptırılacak sınavlara ilişkin görevde yükselme ve unvan değişikliği işlemlerini yürütmek üzere beş kişiden oluşan sınav kurulu teşkil edilir. (2) Sınav kurulu, Genel Müdür veya Genel Müdürün görevlendireceği genel müdür yardımcısının başkanlığında, İnsan Kaynakları Dairesi Başkanı ile diğer üyelerden teşekkül eder. İhtiyaç duyulması halinde Genel Müdürlük dışından kamu görevlileri arasından kurula üye veya üyeler görevlendirilebilir. Aynı usulle 5 yedek üye belirlenir. (3) Sınav kurulunu teşkil eden üyeler sınava alınacak personelden, öğrenim durumu ve ihraz ettikleri unvanlar itibarıyla daha düşük seviyede olamazlar. (4) Sınav kurulunun başkan ve üyelerinin görevde yükselme sınavına eşlerinin, ikinci dereceye kadar (bu derece dâhil) kan ve kayın hısımlarının katıldığının tespit edilmesi halinde, bu üye veya üyeler sınav kurulu üyeliğinden çıkartılır ve bunların yerine yedek üye veya üyeler görevlendirilir. (5) Sınav kurulu, üye tam sayısı ile toplanır. Kararlar oy çokluğuyla alınır. (6) Gerekli görülmesi halinde taşra teşkilatında beş asıl, beş yedek üyeden müteşekkil sınav kurulu oluşturulabilir. (7) Kurulun sekretarya hizmetleri, İnsan Kaynakları Dairesi Başkanlığınca yürütülür. Sınav kurulunun görevleri. MADDE 11- (1) Sınav kurulunun görevleri şunlardır:. a) Görevde yükselme veya unvan değişikliği sınavlarına katılacaklar için belirlenecek görev alanları ve atama yapılacak görevin niteliği ile ilgili konu başlıklarını belirlemek. b) Görevde yükselme yazılı sınavını yapmak veya yaptırmak, unvan değişikliği yazılı sınavını yaptırmak, sözlü sınavları yapmak. c) Sınav sonuçlarının duyurulmasını sağlamak. ç) Sınav sonuçlarına yapılacak itirazları sonuçlandırmak. d) Sınava ilişkin diğer işlemleri yürütmek. Duyuru ve başvuru. MADDE 12- (1) Görevde yükselme veya unvan değişikliği için açılacak sınavlar, Genel Müdürlüğün kadro veya pozisyon durumu ile ihtiyaçları göz önüne alınarak, uygun görülen tarihlerde yapılır. (2) Görevde yükselme veya unvan değişikliği suretiyle atama yapılacak kadro veya pozisyonlar, yazılı sınavlardan en az kırk beş gün önce Genel Müdürlük internet sayfasında duyurulur. Yapılacak duyuruda;. a) Atama yapılacak kadro ve pozisyonların birimi, unvanı, niteliği ve sayısı,. b) Başvuruda aranacak şartlar,. c) Başvuru yeri ve şekli,. ç) Başvurunun başlangıç ve bitiş tarihleri,. d) Atama yapılacak kadro ve pozisyonlara ilişkin sınav konularının başlıkları ve sınavdaki ağırlıkları,. yer alır. İlan edilen kadro veya pozisyonlar için belirlenen başvuru tarihinin son günü itibarıyla aranan nitelikleri taşıyan personel, başvuru şartlarını taşıdığı farklı unvanlı kadro veya pozisyonlardan sadece biri için duyuruda belirtilen şekilde başvuruda bulunabilir. İlan edilen kadro veya pozisyonlarda ya da bunlarla aynı veya daha üst düzeydeki kadro veya pozisyonlarda halen görev yapanlar ile sınavsız atanma hakkına sahip olanlar, bu kadro veya pozisyonlar için başvuruda bulunamazlar. (3) Aylıksız izinde bulunanlar dâhil olmak üzere, ilgili mevzuatı uyarınca verilen izinleri kullanmakta olanlar da ilan edilen kadro ve pozisyon için başvuruda bulunabilir. (4) Görevde yükselme sınavına tabi olan görevlere atanabilmek için personelin Genel Müdürlükte en az bir yıl hizmetinin bulunması gerekir. (5) Başvuru süresi en az beş iş günü olarak belirlenir. Başvuruda bulunanların gerekli şartları taşıyıp taşımadığı İnsan Kaynakları Dairesi Başkanlığınca incelenir, aranan şartları taşıyanlar Genel Müdürlük resmi internet sitesinde ilan edilir. Yazılı sınav. MADDE 13- (1) Yazılı sınav, Genel Müdürlük tarafından belirlenecek görev alanları ve atama yapılacak görevin niteliğine ilişkin konularda Ölçme, Seçme ve Yerleştirme Merkezi Başkanlığı, Millî Eğitim Bakanlığı veya yükseköğretim kurumlarından birine yaptırılır. Görevde yükselme yazılı sınavı, Genel Müdürlük tarafından da yapılabilir. (2) Yazılı sınav, yüz tam puan üzerinden değerlendirilir. Yazılı sınavda en az altmış puan alanlar başarılı sayılırlar. (3) Unvan değişikliği yazılı sınavı, Genel Müdürlükçe belirlenecek görev alanları ve atama yapılacak görevin niteliğine ilişkin konularda yaptırılır ve bu sınava katılacaklarda, Genel Müdürlükte veya öğrenim durumları ile ilgisi bulunmayan görevlerde belirli süre hizmet yapmış olma şartı aranmaz. (4) Unvan değişikliği sınavı kapsamındaki görevlere, sadece Genel Müdürlüğün kendi personeli başvurabilir. (5) Görevde yükselme ve unvan değişikliği sınavlarıyla ilgili iş ve işlemleri sınav kurulu yürütür. Sözlü sınav. MADDE 14- (1) Yazılı sınavda en yüksek puan alan adaydan başlamak üzere ilan edilen kadro veya pozisyon sayısının beş katına kadar aday sözlü sınava alınır. Son adayla aynı puana sahip olan personelin tamamı sözlü sınava alınır. (2) İlgili personel, sınav kurulunun her bir üyesi tarafından;. a) Sınav konularına ilişkin bilgi düzeyi (50 puan),. b) Bir konuyu kavrayıp özetleme, ifade yeteneği ve muhakeme gücü (10 puan),. c) Liyakati, temsil kabiliyeti, tutum ve davranışlarının göreve uygunluğu (10 puan),. ç) Özgüveni, ikna kabiliyeti ve inandırıcılığı (10 puan),. d) Genel kültürü ve genel yeteneği (10 puan),. e) Bilimsel ve teknolojik gelişmelere açıklığı (10 puan),. esas alınarak yüz tam puan üzerinden değerlendirilir. Her üyenin vermiş olduğu puanların aritmetik ortalaması alınarak personelin sözlü sınav puanı tespit edilir. Sözlü sınavda yüz üzerinden en az yetmiş puan alanlar başarılı sayılır. Başarı sıralaması. MADDE 15- (1) Görevde yükselme veya unvan değişikliği suretiyle ilan edilen boş kadro veya pozisyon sayısı kadar atama yapılmasında başarı puanı esas alınır. Başarı puanı, yazılı ve sözlü sınav puanlarının aritmetik ortalaması esas alınmak suretiyle tespit edilir ve 24/3/2016 tarihli ve 6698 sayılı Kişisel Verilerin Korunması Kanunu ve ilgili mevzuat hükümlerine uygun biçimde ilgililere duyurulur. (2) Başarı sıralamasında, puanın eşit olması durumunda sırasıyla;. a) Hizmet süresi fazla olanlara,. b) Daha üst öğrenimi bitirmiş olanlara,. c) Üst öğrenim mezuniyet notu yüksek olanlara,. öncelik verilir. (3) Görevde yükselme veya unvan değişikliği sınavında başarılı olmalarına rağmen, ilan edilen kadro veya pozisyon sayısı nedeniyle ataması yapılamayacak personelden en fazla asıl aday sayısı kadar personel, ihtiyaç duyulması halinde başarı sıralaması listesinde yedek olarak belirlenebilir. Sınav sonuçlarının duyurulması. MADDE 16- (1) Yazılı sınav sonucu, yazılı sınavın yapıldığı tarihten itibaren 30 gün içinde duyurulur. Sözlü sınav ise yazılı sınav sonucunun duyurulmasından itibaren 30 gün içinde tamamlanır. Yazılı ve sözlü sınav sonuçlarının ortalamalarının alınması suretiyle tespit edilecek olan nihai sonuçlar ise sözlü sınav sonuçlarının duyurulmasından itibaren 30 gün içinde Genel Müdürlük resmi internet sitesinden duyurulur. Sınav sonuçlarına itiraz. MADDE 17- (1) Sınava katılanlar, sınav sonuçlarına itiraz edebilirler. İtirazlar sınav sonuçlarının ilanından itibaren en geç beş iş günü içerisinde bir dilekçeyle sınav kuruluna iletilmek üzere İnsan Kaynakları Dairesi Başkanlığına yapılır. (2) Bu itirazlar, sınav kurulunca en geç on iş günü içinde değerlendirilip, ilgiliye yazılı olarak bildirilir. Görevde yükselme veya unvan değişikliği suretiyle atanma. MADDE 18- (1) Atanmaya hak kazanan personel, başarı sıralaması listesinin kesinleşmesini müteakip en yüksek puandan başlamak üzere belirlenen başarı sıralamasındaki başarı puanlarına göre en geç 30 gün içinde atanır. Tercih alınması durumunda ise başarı sıralaması esas alınarak ilgili personelin tercihlerine göre atamaları yapılır. (2) Duyurulan kadro veya pozisyonlardan;. a) Atanma şartlarını taşımadıkları için sınavların geçersiz sayılması veya bu sebeple atamaların iptal edilmesi, atanılan göreve geçerli bir mazeret olmaksızın süresi içinde başlanmaması ya da atanma hakkından vazgeçilmesi,. b) Emeklilik, ölüm, memurluktan çekilme veya çıkarılma, başka unvanlı kadro veya pozisyonlara ya da başka bir kuruma naklen atanma,. sebepleriyle boş kalan veya boşalanlara, başarı sıralamasının kesinleştiği tarihten itibaren altı aylık süreyi aşmamak üzere aynı unvanlı kadro veya pozisyonlar için yapılacak müteakip sınava ilişkin duyuruya kadar, 13 üncü maddeye göre belirlenmiş olması halinde yedekler arasından başarı sıralamasına göre atama yapılabilir. (3) Görevde yükselme veya unvan değişikliği sınavına herhangi bir sebeple katılmayanlar ile başarısız olan veya yedeklerden altı ay içindeki müteakip sınava ilişkin duyuruya kadar atanmamış olanlar ya da atanma haklarından herhangi bir sebeple feragat edenler, aynı unvanlı kadro veya pozisyonlara yapılacak atamalar için bu Yönetmelikte öngörülen bütün usul ve esaslara tabidir. Sınavın yürütülmesi. MADDE 19- (1) Sınavların Ölçme, Seçme ve Yerleştirme Merkezi Başkanlığı, Millî Eğitim Bakanlığı veya yükseköğretim kurumlarından birine yaptırılması durumunda;. a) Yazılı sınavların yaptırılmasına ilişkin işlemler bu Yönetmelik hükümleri ve genel hükümler çerçevesinde hazırlanacak bir protokol ile belirlenir. b) Sınavı yapan kurumlar tarafından istenecek her türlü sınav ücreti ve sınava ilişkin diğer ödemeler hakkında ilgili mevzuat hükümleri uygulanır. (2) Sınav giriş belgesi ile kimlik belgesi (T.C. kimlik kartı, pasaport veya kurum kimlik kartı) olmayanlar yazılı sınava alınmazlar. Sınavlar duyurulan gün ve saatte başlar. Sınavın geçersiz sayılması. MADDE 20- (1) Sınavlarda kopya çeken, kopya veren veya bunlara teşebbüs edenler, sınav kâğıtlarına belirtici işaret koyanlar sınav salonundan çıkarılır ve düzenlenecek tutanakla sınav kâğıtları geçersiz sayılır. Ayrıca haklarında disiplin işlemi uygulanır. Sınava girecek aday yerine başka bir kişinin sınava girdiğinin anlaşılması halinde ilgilinin sınavı bir tutanakla saptanarak geçersiz sayılır ve her ikisi hakkında da yasal işlem başlatılır. (2) Görevde yükselme ve unvan değişikliği sınavlarına ne sebeple olursa olsun girmeyenler haklarını kaybetmiş sayılırlar. Gerçeğe aykırı bildirimde bulunanlar. MADDE 21- (1) Sınava giriş belgesi verilmek suretiyle sınava alınan ve yapılan sınavlar sonucunda kazananlardan başvuruları sırasında gerçeğe aykırı beyanda bulunduğu tespit edilenlerin sınavları geçersiz sayılır, atamaları yapılmaz. Bu kişilerin atamaları yapılmış olsa dahi iptal edilir. Ayrıca, haklarında disiplin işlemi başlatılır. Sınav belgelerinin saklanması. MADDE 22- (1) Sınavlarda başarı gösterenlerin sınavla ilgili belgeleri, ilgililerin özlük dosyalarında; bunun dışında kalan sınavla ilgili belgeler; İnsan Kaynakları Dairesi Başkanlığınca dava açma süresinden az olmamak kaydıyla bir sonraki sınava kadar, dava konusu olan sınavlara ilişkin belgeler ise dava sonuçlanıncaya kadar saklanır. DÖRDÜNCÜ BÖLÜM. Çeşitli ve Son Hükümler. Kazanılmış haklar. MADDE 23- (1) Bu Yönetmelikte sayılan unvanlara ilgili mevzuatı uyarınca atanmış olanların kazanılmış hakları saklıdır. Görev grupları arasında geçişler ve sınavsız atama. MADDE 24- (1) Görev grupları arasındaki geçişler aşağıdaki esaslar çerçevesinde yapılır:. a) Aynı görev grubu içinde kalmak kaydıyla sınav yapılmaksızın ilgili personelin isteği ve atanılacak kadro veya pozisyonun gerektirdiği özellikleri taşıyanlar alt görevlere atanabilirler. Bu Yönetmelik kapsamında bulunan üst görevlerdeki personelin kendi istekleri ile alt görevlere atanmaları sınavsız yapılabilir. b) Gruplar arası görevde yükselme niteliğindeki geçişler ile alt gruplardan üst gruplara geçişler görevde yükselme sınavına tabidir. Ancak kamu kurum ve kuruluşlarında daha önce bulunulan görevler ile bu görevler ile aynı düzeyde olan görevlere ve alt gruptaki görevlere bu Yönetmelikle aranan toplam hizmet süresi ile öğrenim ve sertifika gibi belgelere sahip olmak şartlarını taşımak kaydıyla görevde yükselme sınavına tabi tutulmadan atama yapılabilir. c) Unvan değişikliğine tabi pozisyonlara geçişler ile bu unvanlar arasındaki geçişler ilgili unvan için düzenlenen unvan değişikliği sınavına tabidir. Ancak bu Yönetmelik kapsamındaki personelden doktora öğrenimini bitirmiş olanlar, unvan değişikliği sınavına katılmaksızın öğrenimle ihraz ettikleri pozisyonlara atanabilirler. ç) Bu Yönetmelik kapsamında bulunan ve doktora öğrenimini bitiren personel, atanılacak görev için aranan toplam hizmet süresine sahip olmaları ve bu Yönetmelikte aranan öğrenim şartını taşımaları kaydıyla uzman veya aynı düzeydeki görevler ile daha alt görevlere sınavsız atanabilirler. d) Avukat unvanlı pozisyonlardan, hukuk müşaviri unvanlı kadrolara sınavsız, genel hükümlere göre atama yapılabilir. Özelleştirme kapsamındaki kuruluşlardan atama. MADDE 25- (1) 24/11/1994 tarihli ve 4046 sayılı Özelleştirme Uygulamaları Hakkında Kanunun 22 nci maddesi uyarınca yapılacak ilk atamalarda bu Yönetmelik hükümleri uygulanmaz. Naklen atamalar. MADDE 26- (1) Diğer kamu kurum ve kuruluşlarında görev yapan personelden naklen atama talebinde bulunanların aynı veya daha alt görevlere, atanılacak kadro veya pozisyon için aranan toplam hizmet süresi ile öğrenim ve sertifika gibi belgelere sahip olmak şartlarını taşımaları kaydıyla genel hükümlere göre naklen atanmaları mümkündür. Engellilerin sınavı. MADDE 27- (1) Genel Müdürlük gerekli şartları taşıyan engellilerin sınavlarının engel durumlarına uygun olarak yapılabilmesi için gerekli önlemleri alır. Hüküm bulunmayan haller. MADDE 28- (1) Bu Yönetmelikte hüküm bulunmayan hallerde, 657 sayılı Kanun, 399 sayılı Kanun Hükmünde Kararname ve Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik ve ilgili mevzuat hükümleri uygulanır. Yürürlükten kaldırılan yönetmelik. MADDE 29- (1) 30/12/2014 tarihli ve 29221 sayılı Resmî Gazete’de yayımlanan Türkiye Elektrik Dağıtım Anonim Şirketi Genel Müdürlüğü Personeli Görevde Yükselme ve Unvan Değişikliği Yönetmeliği yürürlükten kaldırılmıştır. Eğitim şartı istisnası. GEÇİCİ MADDE 1- (1) 18/4/1999 tarihinde görevde bulunan ve aynı tarih itibarıyla iki ve üç yıllık yükseköğrenim mezunu olanlar, diğer şartlara sahip oldukları takdirde, bu Yönetmeliğin 8 inci maddesinin uygulanması bakımından dört yıllık yükseköğrenim mezunu kabul edilirler. Yürürlük. MADDE 30- (1) Bu Yönetmelik yayımı tarihinde yürürlüğe girer. Yürütme. MADDE 31- (1) Bu Yönetmelik hükümlerini Türkiye Elektrik Dağıtım Anonim Şirketi Genel Müdürü yürütür. "
"ADAY ÖĞRETMENLİK VE ÖĞRETMENLİK KARİYER. BASAMAKLARI YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, Millî Eğitim Bakanlığına bağlı resmî eğitim kurumlarında görev yapan aday öğretmenlerin yetiştirilmeleri ile öğretmenlerin kariyer basamaklarında ilerlemelerine ilişkin usul ve esasları düzenlemektir. Kapsam. MADDE 2- (1) Bu Yönetmelik, Millî Eğitim Bakanlığına bağlı resmî eğitim kurumlarında görev yapan aday öğretmen, öğretmen, uzman öğretmen ve başöğretmenler ile eğitim kurumu müdürü, müdür başyardımcısı ve müdür yardımcılarını kapsar. Dayanak. MADDE 3- (1) Bu Yönetmelik, 3/2/2022 tarihli ve 7354 sayılı Öğretmenlik Meslek Kanununun 5 inci ve 6 ncı maddelerine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Aday öğretmen: Öğretmenlikte adaylığı daha önce kaldırılmamış olanlardan öğretmenliğe ilk defa atama suretiyle atananları,. b) Bakan: Millî Eğitim Bakanını,. c) Bakanlık: Millî Eğitim Bakanlığını,. ç) Danışman öğretmen: Aday öğretmene adaylık sürecinde danışmanlık yapan öğretmeni,. d) Eğitim Kurulu: 11/3/2022 tarihli ve 31775 sayılı Resmî Gazete’de yayımlanan Millî Eğitim Bakanlığı Personeli Hizmet İçi Eğitim Yönetmeliğine göre oluşturulan kurulu,. e) Eğitim kurumu: Her derece ve türdeki örgün ve yaygın eğitim faaliyetlerinin yürütüldüğü kurumlar ile bu kurumlarda yürütülen eğitim ve öğretim etkinlikleri için program hazırlama, eğitim araç-gereci üretme, inceleme, değerlendirme, öğrenci ve öğrenci adaylarına uygulanacak seçme ve/veya yarışma sınavları için gerekli iş ve işlemleri yürütme, rehberlik ve sosyal hizmetler verme yoluyla yardımcı ve destek olan kurumları,. f) Eğitim programı: Uzman öğretmen/başöğretmen unvanı için düzenlenecek Uzman Öğretmenlik Eğitim Programını/Başöğretmenlik Eğitim Programını,. g) Genel Müdürlük: Öğretmen Yetiştirme ve Geliştirme Genel Müdürlüğünü,. ğ) Sertifika: Uzman Öğretmen Sertifikasını/Başöğretmen Sertifikasını,. h) Yetiştirme Programı: Aday Öğretmen Yetiştirme Programını,. ifade eder. İKİNCİ BÖLÜM. Adaylık Süreci ve Öğretmenliğe Atama. Adaylık. MADDE 5- (1) Aday öğretmenlerin adaylık süresi bir yıldan az iki yıldan çok olamaz. Bu süreçte aday öğretmenler, eğitim ve uygulama görevlerinden oluşan Yetiştirme Programına tabi tutulur. (2) Yetiştirme Programı, Eğitim Kurulu Kararıyla belirlenir. Yetiştirme Programı, ihtiyaçlar doğrultusunda aynı usulle güncellenebilir. Danışman öğretmenin belirlenmesi. MADDE 6- (1) Danışman öğretmenin, aday öğretmenin atandığı eğitim kurumunda aday öğretmenle aynı alanda olmak şartıyla sırasıyla; başöğretmen, uzman öğretmen, en fazla hizmet süresi bulunan öğretmenden başlamak üzere öğretmenler arasından belirlenmesi esastır. Aday öğretmenin atandığı eğitim kurumunda aynı alanda öğretmen bulunamaması hâlinde aynı sıralama dikkate alınarak farklı alandan danışman öğretmen görevlendirilir. Aday öğretmenin atandığı eğitim kurumunda danışman öğretmen niteliklerine sahip herhangi bir öğretmen bulunmaması durumunda sırasıyla; eğitim bölgesinde, ilçede, ilde bulunan öğretmenler arasından aynı usulle danışman öğretmen görevlendirilir. Adaylık süreci. MADDE 7- (1) Aday öğretmenler, Yetiştirme Programı doğrultusunda, eğitim kurumu müdürleri ve danışman öğretmenlerin sorumluluğunda eğitim ve uygulama görevlerine tabi tutulur. (2) Aday öğretmenler adaylık sürecini, öncelikle atandıkları eğitim kurumunda görev yapan öğretmenler arasından 6 ncı maddeye göre belirlenen danışman öğretmen ile atandıkları eğitim kurumu müdürünün sorumluluğunda, atandıkları eğitim kurumunda danışman öğretmen ve eğitim kurumu müdürü bulunmaması durumunda sırasıyla; eğitim bölgesinde, ilçede, ilde bulunan diğer eğitim kurumlarında belirlenen danışman öğretmen ve danışman öğretmenin görev yaptığı eğitim kurumu müdürünün sorumluluğunda geçirir. Bu süreçte aday öğretmenlerin;. a) Yetiştirme Programında öngörülen izleme ve uygulama görevlerini yapmak üzere danışman öğretmen gözetiminde derse girmeleri,. b) Yetiştirme Programı doğrultusunda hizmet içi eğitimlerini tamamlamaları,. c) Eğitim kurumunun yönetimi ile ilgili iş ve işlemleri, eğitim kurumu müdürünün gözetiminde izlemeleri ve uygulama yapmaları,. ç) İl/ilçe millî eğitim müdürlüklerinin koordinasyonunda, atandıkları eğitim kurumu dışındaki eğitim kurumları ile diğer kurumlara yönelik gözlem ve uygulamalara katılmaları,. esastır. (3) Yetiştirme Programı kapsamındaki hizmet içi eğitimler, Eğitim Kurulu kararı doğrultusunda merkezî ve/veya mahallî olarak yüz yüze eğitim ve/veya uzaktan öğretim yöntemleriyle verilir. Aday öğretmenlerin, Yetiştirme Programı kapsamındaki eğitimlerin tamamına katılmaları zorunludur. Bu eğitimleri yasal mazereti nedeniyle tamamlayamayan aday öğretmenlerin eksik kalan eğitimlerini telafi eğitimi ile tamamlamaları sağlanır. (4) Adaylık eğitimine yasal mazereti nedeniyle katılamayanlar ile uygulama eksiği bulunanlardan bu eksiklikleri bir yıl içinde tamamlayamayanların adaylık süreci, ikinci yıl içinde bu eksiklikleri giderilecek şekilde tamamlattırılır. Görev ve sorumluluklar. MADDE 8- (1) Danışman öğretmen;. a) Aday öğretmenin eğitim kurumundaki çalışmalarını gözlemler ve adaylık sürecinde rehberlik eder. b) Aday öğretmenlere mesleki bilgi, beceri, tutum ve davranışlarıyla örnek olur ve tecrübelerini aktarır. c) Eğitim kurumu müdürü tarafından adaylık sürecine ilişkin verilen diğer görevleri yapar. (2) Eğitim kurumu müdürü;. a) Aday öğretmenin göreve başlamasından sonraki ilk beş iş günü içerisinde 6 ncı madde çerçevesinde danışman öğretmen görevlendirir. b) Aday öğretmenin görev yaptığı eğitim kurumunda görevlendirilecek danışman öğretmen bulunamaması hâlinde, başka bir eğitim kurumundan danışman öğretmen görevlendirilebilmesi için durumu eğitim kurumunun bağlı olduğu il/ilçe millî eğitim müdürlüğüne bildirir. c) Adaylık sürecine ilişkin görev ve sorumlulukları çerçevesinde eğitim kurumunda gerekli tedbirleri alır. ç) Aday öğretmenin eğitim kurumundaki çalışmalarını gözlemler ve tüm adaylık sürecinde aday öğretmene rehberlik eder. (3) İl ve ilçe millî eğitim müdürlükleri, eğitim kurumlarında adaylık sürecinin sağlıklı olarak yürütülebilmesi için gerekli tedbirleri alır. Adaylık Değerlendirme Komisyonu tarafından yapılan değerlendirme sonucunda başarısız olanların listeleri, il millî eğitim müdürlükleri tarafından Genel Müdürlüğe bildirilir. Adaylık Değerlendirme Komisyonu. MADDE 9- (1) Adaylık Değerlendirme Komisyonu; il millî eğitim müdürünce belirlenen eğitim müfettişi/ilgili il millî eğitim müdür yardımcısı/il veya ilçe millî eğitim şube müdürünün başkanlığında, danışman öğretmen ve eğitim kurumu müdüründen oluşur. (2) Adaylık Değerlendirme Komisyonu, aday öğretmenin eğitim ve uygulama görevlerinden oluşan Yetiştirme Programını tamamlayıp tamamlamadığına yönelik değerlendirme yapar. Yetiştirme Programını tamamlayanlar başarılı sayılır. Öğretmenliğe atama ve göreve son verme. MADDE 10- (1) Aday öğretmenlerden Adaylık Değerlendirme Komisyonu tarafından yapılan değerlendirme sonucunda başarılı sayılanların adaylıkları valiliklerce kaldırılır ve ilgili mevzuatı doğrultusunda öğretmenliğe atamaları yapılır. (2) Aday öğretmenlerden;. a) Atanma niteliklerinden herhangi birini taşımadığı sonradan anlaşılanların,. b) Adaylık süresi içinde atanma şartlarından herhangi birini kaybedenlerin,. c) Adaylık sürecinde aylıktan kesme veya kademe ilerlemesinin durdurulması cezası alanların,. ç) Yetiştirme Programına mazeretsiz olarak katılmayanlar ile bu program sonunda Adaylık Değerlendirme Komisyonunca 9 uncu maddenin ikinci fıkrasına göre yapılan değerlendirmede başarısız olanların,. görevine son verilir ve bunlar üç yıl süreyle öğretmenlik mesleğine alınmaz. (3) İkinci fıkra kapsamında görevlerine son verilen aday öğretmenlerden aday öğretmenliğe başlamadan önce 14/7/1965 tarihli ve 657 sayılı Devlet Memurları Kanununa göre memurlukta adaylığı kaldırılarak asıl memurluğa atanmış olanlar, kazanılmış hak aylık derecelerine uygun memur unvanlı kadroya atanır. ÜÇÜNCÜ BÖLÜM. Öğretmenlik Kariyer Basamakları. Öğretmenlik kariyer basamakları. MADDE 11- (1) Öğretmenlik; adaylık döneminden sonra öğretmen, uzman öğretmen ve başöğretmen olmak üzere üç kariyer basamağına ayrılır. Aday öğretmenlik dönemini bu Yönetmelik hükümleri çerçevesinde başarıyla tamamlayanlar mesleğe öğretmen olarak atanır. Uzman öğretmen veya başöğretmen unvanları için öngörülen yazılı sınava başvuracaklarda aranacak şartlar. MADDE 12- (1) Uzman öğretmen unvanı için yapılacak yazılı sınava başvuruda bulunacak öğretmenlerde;. a) Yazılı sınav başvuru tarihinin son günü itibarıyla aday öğretmenlik dâhil öğretmenlikte en az on yıl hizmeti bulunmak,. b) Öğretmen olarak görev yapıyor olmak,. c) Kademe ilerlemesinin durdurulması cezası bulunmamak,. ç) Öğretmenlerin mesleki gelişimlerine yönelik hazırlanan en az 180 saatlik Uzman Öğretmenlik Eğitim Programını tamamlamış olmak,. d) Uzman Öğretmenlik Mesleki Gelişim Çalışmalarını tamamlamış olmak,. şartları aranır. (2) Başöğretmen unvanı için yapılacak yazılı sınava başvuruda bulunacak uzman öğretmenlerde;. a) Yazılı sınav başvuru tarihinin son günü itibarıyla uzman öğretmenlikte en az on yıl hizmeti bulunmak,. b) Uzman öğretmen olarak görev yapıyor olmak,. c) Kademe ilerlemesinin durdurulması cezası bulunmamak,. ç) Uzman öğretmenlerin mesleki gelişimlerine yönelik hazırlanan en az 240 saatlik Başöğretmenlik Eğitim Programını tamamlamış olmak,. d) Başöğretmenlik Mesleki Gelişim Çalışmalarını tamamlamış olmak,. şartları aranır. (3) Eğitim kurumu müdürü, müdür başyardımcısı ve müdür yardımcısı olarak görev yapmakta olanlardan yazılı sınava başvuru şartlarını taşıyanlar, öğretmenlik kariyer basamaklarında ilerlemek üzere başvuruda bulunabilir. (4) Kademe ilerlemesinin durdurulması cezası almış olanlar, cezaları özlük dosyasından silindikten sonra uzman öğretmen veya başöğretmen unvanı için başvuruda bulunabilir. (5) Uzman Öğretmenlik Mesleki Gelişim Çalışmaları, Başöğretmenlik Mesleki Gelişim Çalışmaları, Uzman Öğretmenlik Eğitim Programı ile Başöğretmenlik Eğitim Programının kapsamı, içeriği ve diğer hususlar Bakanlıkça belirlenir. Yazılı sınavdan muafiyet. MADDE 13- (1) Lisansüstü eğitimini tamamlayan öğretmenler uzman öğretmen unvanı için öngörülen; doktora eğitimini tamamlayan uzman öğretmenler ise başöğretmen unvanı için öngörülen yazılı sınavdan muaf tutulur. (2) Lisansüstü eğitimini tamamlayan öğretmenler, 12 nci maddenin birinci fıkrasında uzman öğretmen unvanı için öngörülen yazılı sınava başvuruda bulunacaklarda aranan şartları taşımaları hâlinde uzman öğretmen unvanı için; doktora eğitimini tamamlayan uzman öğretmenler, 12 nci maddenin ikinci fıkrasında başöğretmen unvanı için öngörülen yazılı sınava başvuruda bulunacaklarda aranan şartları taşımaları hâlinde başöğretmen unvanı için başvuruda bulunabilir. Öğretmenlik veya uzman öğretmenlikte geçmiş sayılan süreler. MADDE 14- (1) Uzman öğretmen veya başöğretmen unvanına başvuruda bulunacakların öğretmenlik veya uzman öğretmenlik sürelerinin hesabında, adaylık dâhil öğretmen veya uzman öğretmen olarak geçirdikleri hizmet süreleri dikkate alınır. Bu sürelere;. a) Bakanlık kadrolarında öğretmen olarak görevli iken askerlik hizmetini yapmak üzere aylıksız izne ayrılanlardan askerlik hizmetini temel askerlik eğitiminden sonra eğitim kurumlarında öğretmen olarak yerine getirenlerin temel askerlik eğitimi dışında kalan askerlik süreleri,. b) Eğitim kurumu müdürlüğü, müdür başyardımcılığı ve müdür yardımcılığında geçen süreler,. c) 657 sayılı Kanunun 4 üncü maddesinin birinci fıkrasının (B) bendi kapsamında sözleşmeli öğretmenlikte geçen süreler,. ç) 657 sayılı Kanunun 102 nci, 103 üncü, 104 üncü ve 105 inci maddelerinde öngörülen izinlerin tamamı,. d) Görevden uzaklaştırma ve görevleri ile ilgili olsun veya olmasın herhangi bir suçtan tutuklanma veya gözaltına alınma nedenleriyle fiilen görev yapılmayan sürelerin 657 sayılı Kanunun 143 üncü maddesinde sayılan durumların gerçekleşmesi hâlinde tamamı,. e) Özel okullarda öğretmen veya yönetici, diğer özel öğretim kurumlarında ise öğretmen veya öğretmenlik atama şartını taşıyanların yönetici unvanlarında geçen hizmet süreleri,. f) 25/6/2001 tarihli ve 4688 sayılı Kamu Görevlileri Sendikaları ve Toplu Sözleşme Kanunu hükümleri kapsamında sendikal görevleri nedeniyle aylıksız izinli sayılanların, bu kapsamdaki izin süreleri,. g) Öğretmen olarak görev yapmakta iken 23/4/1999 ile 14/2/2005 tarihleri arasında almış oldukları disiplin cezası sonucu öğretmenlikleri sona erip, 22/6/2006 tarihli ve 5525 sayılı Memurlar ile Diğer Kamu Görevlilerinin Bazı Disiplin Cezalarının Affı Hakkında Kanun uyarınca haklarında verilmiş disiplin cezalarının bütün sonuçları ile ortadan kaldırılmasına bağlı olarak öğretmenliğe döndürülenler ile aynı tarihler arasında istifa sonucu görevinden ayrılanlardan yeniden öğretmenliğe atananların görevlerinden ayrıldıkları tarih ile öğretmenliğe döndürüldükleri tarih arasında geçen süreleri,. ğ) Vekâlet ve geçici görev süreleri,. dâhil edilir. Eğitim programı. MADDE 15- (1) Eğitim programı; Eğitim Kurulu kararıyla belirlenir ve Millî Eğitim Bakanlığı Personeli Hizmet İçi Eğitim Yönetmeliği çerçevesinde yürütülür. (2) Uzman Öğretmenlik Eğitim Programına yazılı sınava başvuru tarihinin son günü itibarıyla en az on yıl hizmeti bulunan öğretmenler; Başöğretmenlik Eğitim Programına ise yazılı sınava başvuru tarihinin son günü itibarıyla uzman öğretmenlikte en az on yıl hizmeti bulunan uzman öğretmenler başvuruda bulunabilir. (3) Eğitim programını tamamlayanlara seminer belgesi düzenlenir. Seminer belgesi, düzenlendiği tarihi takip eden üç yıl süreyle geçerlidir; bu süre içinde eğitim programında değişiklik olması hâlinde öğretmenler/uzman öğretmenler değişen konularla sınırlı eğitime tabi tutulur. Kapsam dışındaki kurumlarda görev yapanlar. MADDE 16- (1) Özel öğretim kurumları ile Bakanlık dışındaki kamu kurumlarında görev yapan öğretmenlerden/uzman öğretmenlerden;. a) 12 nci maddede belirtilen şartları taşıyanlar, Bakanlıkça uzman öğretmen/başöğretmen unvanı için yapılacak yazılı sınava,. b) 15 inci maddenin ikinci fıkrasında belirtilen şartları taşıyanlar Bakanlıkça uzman öğretmen/başöğretmen unvanı için düzenlenecek eğitim programına,. başvuruda bulunabilir. Başvuruda bulunan öğretmenlerin/uzman öğretmenlerin şartları taşıyanların listesi, özel öğretim kurumlarında görev yapanlar bakımından Özel Öğretim Kurumları Genel Müdürlüğünce Genel Müdürlüğe, Bakanlık dışındaki kamu kurumlarında görev yapanlar bakımından ise görev yaptıkları kurumlarca Bakanlığa gönderilir. (2) Bakanlık dışındaki kamu kurumlarında görev yapan öğretmenlerden/uzman öğretmenlerden Bakanlıkça uzman öğretmenlik/başöğretmenlik için düzenlenen sınavı kazananlar ile 13 üncü maddede belirtilen şartları taşıyanlar, uzman öğretmen/başöğretmen unvanı almak üzere görev yaptıkları kurumlara başvuruda bulunabilir. Kurumlarınca başvurusu uygun bulunanların listesi, uzman öğretmen/başöğretmen sertifikası düzenlenmek üzere Bakanlığa gönderilir. (3) Uzman öğretmen/başöğretmen unvanı için başvuruda bulunacaklardan; özel öğretim kurumlarında görev yapanların mesleki gelişim alanlarına yönelik çalışmalar Bakanlıkça, Bakanlık dışındaki kamu kurumlarında görev yapanların mesleki gelişim alanlarına yönelik çalışmalar ise kadrolarının bulunduğu kurumlarca belirlenir. DÖRDÜNCÜ BÖLÜM. Komisyonlar ve Görevleri. Merkez Sınav Komisyonunun oluşumu ve çalışma usulü. MADDE 17- (1) Merkez Sınav Komisyonu; Ölçme, Değerlendirme ve Sınav Hizmetleri Genel Müdürünün başkanlığında, Öğretmen Yetiştirme ve Geliştirme Genel Müdürlüğü, Ölçme, Değerlendirme ve Sınav Hizmetleri Genel Müdürlüğü ve Personel Genel Müdürlüğünden birer daire başkanı ile bir hukuk müşavirinden/avukattan oluşur. Aynı usulle birer yedek üye belirlenir. (2) Merkez Sınav Komisyonu, üye tam sayısı ile toplanır. Asıl üyenin bulunmadığı toplantıya Komisyon başkanının çağrısı üzerine yedek üye katılır. Komisyon kararları oy çokluğu ile alınır. (3) Merkez Sınav Komisyonunun sekretarya hizmetleri Ölçme, Değerlendirme ve Sınav Hizmetleri Genel Müdürlüğünce yürütülür. Merkez Sınav Komisyonunun görevleri. MADDE 18- (1) Merkez Sınav Komisyonunun görevleri şunlardır:. a) Yazılı sınav tarihini belirlemek. b) Yazılı sınav sorularını hazırlamak/hazırlatmak. c) Yazılı sınavların yapılmasını ve değerlendirilmesini sağlamak. ç) Yazılı sınav sonuçlarının duyurulmasını sağlamak. d) Yazılı sınava ilişkin itirazların sonuçlandırılmasını sağlamak. e) Yazılı sınava ilişkin diğer iş ve işlemlerin yürütülmesini sağlamak. İl değerlendirme komisyonunun oluşumu ve çalışma usulü. MADDE 19- (1) İl değerlendirme komisyonu; il millî eğitim müdürünün ya da görevlendireceği bir il millî eğitim müdür yardımcısı veya il millî eğitim müdürlüğü öğretmen yetiştirme ve geliştirme biriminden sorumlu şube müdürünün başkanlığında, il millî eğitim müdürünce il/ilçe millî eğitim şube müdürleri arasından belirlenecek iki üyenin katılımıyla oluşur. Aynı usulle birer yedek üye belirlenir. (2) Gerek görülmesi hâlinde aynı usulle birden fazla il değerlendirme komisyonu kurulabilir. (3) İl değerlendirme komisyonu, üye tam sayısı ile toplanır. Asıl üyenin bulunmadığı toplantıya Komisyon başkanının çağrısı üzerine yedek üye katılır. Komisyon kararları oy çokluğu ile alınır. (4) İl değerlendirme komisyonunun sekretarya işlemleri il millî eğitim müdürlüklerinin öğretmen yetiştirme ve geliştirme birimince yürütülür. İl değerlendirme komisyonunun görevleri. MADDE 20- (1) İl değerlendirme komisyonu; uzman öğretmen ve başöğretmen unvanı için başvuruda bulunanları, 12 nci ve 13 üncü maddeler kapsamında şartları taşıyıp taşımadıkları yönünden değerlendirmekle ve bu değerlendirmelere yapılan itirazları sonuçlandırmakla görevlidir. İl değerlendirme komisyonu değerlendirme sonuçlarına itiraz. MADDE 21- (1) İl değerlendirme komisyonu tarafından yapılan değerlendirmelere, değerlendirme sonuçlarının ilanı tarihinden itibaren en geç beş iş günü içinde il millî eğitim müdürlüğü aracılığıyla itiraz edilebilir. Bu itirazlar, il değerlendirme komisyonu tarafından itiraz tarihinden itibaren en geç on iş günü içerisinde incelenerek sonucu ilgiliye tebliğ edilir. BEŞİNCİ BÖLÜM. Yazılı Sınav ve Uzman Öğretmen/Başöğretmen Sertifikasının Düzenlenmesi. Yazılı sınav konuları ve ağırlıkları. MADDE 22- (1) Yazılı sınav, eğitim programı konularından yapılır. Sınav konularının ağırlıkları yazılı sınav duyurusunda belirtilir. Yazılı sınav duyurusu ve başvuru. MADDE 23- (1) Yazılı sınavlara ilişkin duyuru, sınav tarihinden en az altı ay önce Bakanlığın internet sitesinde ilan edilir. (2) Duyuruda; sınava başvuru tarihi, sınavların yapılacağı tarih, sınav konularının ağırlıkları, sorulacak soru sayısı ve puan değeri ile Merkez Sınav Komisyonunca belirlenecek diğer hususlara yer verilir. (3) Bu Yönetmelikte uzman öğretmen/başöğretmen unvanı için belirlenen şartları taşıyanlar, uzman öğretmen/başöğretmen unvanı için öngörülen yazılı sınava katılmak üzere başvuruda bulunabilir. Yazılı sınav başvuruları elektronik ortamda alınır. Yazılı sınav. MADDE 24- (1) Yazılı sınav, Ölçme, Değerlendirme ve Sınav Hizmetleri Genel Müdürlüğünce uzman öğretmenlik ve başöğretmenlik için ayrı ayrı olmak üzere yılda bir defa yapılır. Bu sınavlarda 100 puan üzerinden 70 ve üzerinde puan alanlar başarılı sayılır. Yazılı sınav sonuçlarının duyurulması. MADDE 25- (1) Yazılı sınav sonuçları, sınavın yapıldığı tarihten itibaren en geç otuz gün içinde Bakanlığın internet sitesinde duyurulur. Yazılı sınav sonuçlarına itiraz. MADDE 26- (1) Yazılı sınav sonuçlarına, sonuçların açıklandığı tarihten itibaren beş iş günü içinde Ölçme, Değerlendirme ve Sınav Hizmetleri Genel Müdürlüğüne itiraz edilebilir. Bu itirazlar, Ölçme, Değerlendirme ve Sınav Hizmetleri Genel Müdürlüğü tarafından itiraz süresinin bitiminden itibaren on iş günü içinde incelenerek karara bağlanır ve sonuç itiraz sahiplerine bildirilir. (2) Yapılan itirazlar üzerine hatalı olduğu tespit edilen sorular ile yargı kararı sonucunda iptal edilen sorulara tekabül eden puanlar, geçerli sorulara eşit şekilde dağıtılır. Sertifika düzenlenmesi ve öğretmen, uzman öğretmen ve başöğretmen unvanından yararlanma. MADDE 27- (1) Uzman öğretmen/başöğretmen unvanı için yapılan yazılı sınavda başarılı olanlar ve sınavdan muaf olanlardan 13 üncü madde kapsamında başvurusu kabul edilenler ile 16 ncı maddenin ikinci fıkrasına göre kurumlarınca başvurusu uygun bulunanlara uzman öğretmen/başöğretmen sertifikası kesin sonuçların ilanı tarihi itibarıyla Bakanlıkça düzenlenir. (2) Öğretmen unvanından, bu göreve atanmanın atamaya yetkili amir tarafından onaylandığı tarihten, uzman öğretmen ve başöğretmen unvanından ise uzman öğretmen/başöğretmen sertifikasının düzenlendiği tarihten itibaren yararlanılır. Uzman öğretmen veya başöğretmen unvanını kazandıktan sonra alan değiştiren ya da ilgili düzenlemelerle alanı kaldırılan veya alanının adı değiştirilen öğretmenler kazandıkları unvanları kullanmaya devam eder. (3) Uzman öğretmen/başöğretmen unvanı verilenlere, sertifikanın düzenlendiği tarihi takip eden ay başından itibaren unvanları için öngörülen eğitim öğretim tazminatı ödenir ve her unvan için ayrı ayrı olmak üzere bir derece verilir. ALTINCI BÖLÜM. Çeşitli ve Son Hükümler. Bakanlık kadroları dışında görev yapanların hakları. MADDE 28- (1) Özel öğretim kurumları ile diğer kamu kurumlarında 657 sayılı Kanunun 4 üncü maddesinin birinci fıkrasının (A) bendi dışında öğretmen olarak görev yapanlardan uzman öğretmen veya başöğretmen unvanını aldıktan sonra Bakanlık veya diğer kamu kurumlarının 657 sayılı Kanunun 4 üncü maddesinin birinci fıkrasının (A) bendi kapsamındaki öğretmen kadrolarına atananlar göreve başladıkları tarih itibarıyla uzman öğretmen/başöğretmen unvanları için öngörülen haklardan yararlanır. (2) Diğer kamu kurumlarında 657 sayılı Kanunun 4 üncü maddesinin birinci fıkrasının (A) bendi kapsamında öğretmen/uzman öğretmen olarak görev yapanlardan uzman öğretmen veya başöğretmen unvanı alanlar, uzman öğretmen veya başöğretmen unvanı için öngörülen haklardan yararlanır. Kazanılan unvanların iptali. MADDE 29- (1) Uzman öğretmen/başöğretmen unvanı alanlardan uzman öğretmen/ başöğretmen unvanı için aranan şartlardan herhangi birini taşımadıkları sonradan anlaşılanların kazandıkları unvanlar iptal edilir ve haklarında yasal işlem yapılır. Yürürlükten kaldırılan mevzuat. MADDE 30- (1) 13/8/2005 tarihli ve 25905 sayılı Resmî Gazete’de yayımlanan Öğretmenlik Kariyer Basamaklarında Yükselme Yönetmeliği yürürlükten kaldırılmıştır. Aday öğretmenlik süreci. GEÇİCİ MADDE 1- (1) Bu Yönetmeliğin yürürlüğe girdiği tarihte aday öğretmen olarak görev yapmakta olanların adaylıkları, 17/4/2015 tarihli ve 29329 sayılı Resmî Gazete’de yayımlanan Millî Eğitim Bakanlığı Öğretmen Atama ve Yer Değiştirme Yönetmeliğinin adaylıkla ilgili yürürlükten kaldırılan hükümleri doğrultusunda hazırlanan Aday Öğretmen Yetiştirme Programı kapsamında eğitim ve uygulama görevlerini tamamlamaları ve en az bir yıl görev yapmış olmaları hâlinde kaldırılır. Uzman öğretmen veya başöğretmen unvanına sahip olanlar. GEÇİCİ MADDE 2- (1) Bu Yönetmeliğin yürürlüğe girdiği tarihte uzman öğretmen veya başöğretmen unvanını haiz öğretmenler, bu unvanları kullanmaya devam eder. Yürürlük. MADDE 31- (1) Bu Yönetmelik yayımı tarihinde yürürlüğe girer. Yürütme. MADDE 32- (1) Bu Yönetmelik hükümlerini Millî Eğitim Bakanı yürütür. "
"VAN BÜYÜKŞEHİR BELEDİYESİ. İMAR YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Van Büyükşehir Belediyesi sınırları içerisindeki plan, fen, sağlık ve sürdürülebilir çevre şartlarına uygun yapı ve yapılaşma ile projelendirmeye ve denetime ilişkin usul ve esasları belirlemektir. Kapsam. MADDE 2- (1) Bu Yönetmelik, uygulama imar planı bulunan alanları kapsar. Dayanak. MADDE 3- (1) Bu Yönetmelik, 3/5/1985 tarihli ve 3194 sayılı İmar Kanunu, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin altıncı kısmının dördüncü bölüm hükümleri ile 3/7/2017 tarihli ve 30113 sayılı Resmî Gazete’de yayımlanan Planlı Alanlar İmar Yönetmeliğinin 69 uncu maddesi hükümlerine dayanılarak hazırlanmıştır. Tanımlar. MADDE 4- (1) Planlı Alanlar İmar Yönetmeliğinin 4 üncü maddesinin birinci fıkrasında yer alan tanımların yanı sıra bu Yönetmelikte geçen;. a) Asansör tescil belgesi: İlgili idare tarafından yapı kullanma izin belgesi öncesi düzenlenen ve asansörün kayıt altına alındığını gösteren belgeyi,. b) Asgari alan: Yapıda bulunması gereken zorunlu alanların yönetmeliklere, standartlara ve ilgili mevzuata göre minimum ölçüde hesaplanan alanı,. c) Bahçe duvarı: Planlanmış bölgelerde mülkiyet sınırını ayıran yan yüzeylerine herhangi bir yük almayan duvarı,. ç) Belediye hizmet alanı: Belediyelerin görev ve sorumlulukları kapsamındaki hizmetlerinin götürülebilmesi için gerekli itfaiye, acil yardım ve kurtarma, ulaşıma yönelik transfer istasyonu, araç ve makine parkı, bakım ve ikmal istasyonu, garaj ve triyaj alanları, belediye depoları, asfalt tesisi, atık işleme tesisi, zabıta birimleri, mezbaha, ekmek üretim tesisi, pazar yeri, idari, sosyal ve kültürel merkez gibi mahallî müşterek nitelikteki ihtiyaçları karşılamak üzere kurulan tesisler ile sermayesinin yarıdan fazlası belediyeye ait olan şirketlerin sahip olduğu tesislerin yapılabileceği alanları,. d) Büyükşehir Belediyesi: Van Büyükşehir Belediyesini,. e) İskele izin belgesi: Yapılan işin niteliği veya iş yeri alanının çevresel özelliklerinden dolayı imalatların dış cephede yapılmasının zaruri olduğu bina inşaatlarının dış cephelerinde gerçekleştirilen; duvar, sıva, ısı-ses-su yalıtımı, kaplama, boya, montaj işleri, restorasyon, yıkım-söküm ve benzeri yapım işleri ile onarım ve güçlendirme işleri için kullanılan ruhsat eki statik projeler dâhilinde idareye sunulan çizim ve hesapların akabinde ilgili idareden alınması zorunlu izin belgesini,. f) İstinat duvarı: Yol ve bitişik arsa kotlarını da göz önünde bulundurarak, vaziyet planına işlenen, zemin çivili, ankrajlı, kazıklı, keson (derin) kuyulu ve kademeli ve benzeri şekilde uygulamaları olan, farklı düzeydeki zeminlerde oluşan zemin etkilerini güvenlikle karşılamada, zemini tabii şev açısından daha dik tutmak amacı ile inşaa edilen ve düşey veya düşeye yakın duvarı,. g) Kalkan duvarı: Beşik çatı ile örtülü bir yapının mahyaya dik gelen duvarındaki üçgen bölümün alın duvarı,. ğ) Kanal kotu tutanağı: Pis su ve temiz su tesisatını şehir şebeke suyu ve kanalizasyon ile bağlantısının nasıl kurulacağını belirten, VASKİ tarafından onaylanmış proje veya raporu,. h) Kentsel tasarım projesi: Doğal, tarihi, kültürel, sosyal ve ekonomik özellikler ile arazi yapısı dikkate alınarak, tasarım amacına göre kütle ve yapılanma düzeni veya açık alan düzenlemelerini içeren; taşıt ulaşımı, otopark ve servis ilişkileri ve yaya dolaşım ilişkilerini kuran; yapı, sokak, doku, açık ve yeşil alanların ilişkisini ve kentsel mobilya detaylarını gösteren; altyapı unsurlarını bütüncül bir yaklaşımla disiplinler arası olarak ele alan; imge, anlam ve kimlik özelliklerini ifade eden; tasarım ilke ve araçlarını içeren uygun ölçekteki projeyi,. ı) Mevcut bina: Bir yapı adasında inşa edildiği tarihte yürürlükte olan mevzuata uygun olarak teşekkül etmiş olup da halen o yerde uygulanması gereken imar mevzuatına göre korunması mümkün olan bina ile korunması gerekli tescilli eski eserler,. i) Ortak merdiven: Birden çok sayıda kullanım birimine hizmet veren veya tek bağımsız bölümlü olup umumi binalarda yapılacak merdiveni,. j) Sosyal ve kültürel tesisler alanı: Toplumun kültürel faaliyetlerine yönelik hizmet vermek üzere kütüphane, halk eğitim merkezi, sergi salonu, sanat galerisi, müze, konser, konferans, kongre salonları, sinema, tiyatro ve opera gibi fonksiyonlar ile sosyal yaşamın niteliğini ve düzeyini artırmak amacı ile toplumun faydalanacağı kreş, kurs, yurt, çocuk yuvası, yetiştirme yurdu, yaşlı ve engelli bakımevi, rehabilitasyon merkezi, toplum merkezi, şefkat evleri gibi fonksiyonlarda hizmet vermek üzere ayrılan kamu veya özel mülkiyetteki alanları,. k) Süs havuzu: Derinliği 0.50 metreyi geçmeyen ve peyzaj öğesi olarak kullanılan havuzları,. l) Tesisat katı: Özelliği gereği tesisat katı oluşturulması zorunlu binalarda havalandırma-ısıtma-soğutma kanallarının, mekanik tesisat cihazlarının konulabileceği sadece tesisat işlerine ayrılan ve iskan edilemeyen katı,. ifade eder. İKİNCİ BÖLÜM. Genel İlkeler. Genel ilkeler. MADDE 5- (1) Genel ilkelere yönelik olarak Planlı Alanlar İmar Yönetmeliğinin 5 inci maddesine uyulur. ÜÇÜNCÜ BÖLÜM. Arsalara İlişkin Hükümler. Parsel büyüklükleri. MADDE 6- (1) İmar planında gösterilen çeşitli bölgelerde imar planı ile getirilmiş farklı hükümler yoksa yapılacak ifrazlarda, elde edilecek yeni parsellerin asgari ölçüleri; arazi meyili, yol durumu, mevcut yapılar ve benzeri mevkii özellikleri ile bu parsellerde yapılması mümkün olan yapıların ölçüleri ve yöresel ihtiyaçları da göz önünde tutularak tespit olunur. Bu tespit sırasında ikinci, üçüncü ve dördüncü fıkralarda belirtilen şartlar ihlâl edilemez. (2) Parsel genişlikleri;. a) Konut ve ticaret bölgelerinde:. 1) 4 kata kadar (4 kat dâhil) inşaata müsait yerlerde:. Bitişik nizamda: 6.00 metreden,. Blok başlarında: Yan bahçe mesafesi 6.00 metreden,. Ayrık nizamda: Yan bahçe mesafeleri toplamı + (6.00) metreden,. az olamaz. 2) 6 kata kadar (6 kat dâhil) inşaata müsait yerlerde:. Bitişik nizamda: 8.00 metreden,. Blok başlarında: Yan bahçe mesafesi 8.00 metreden,. Ayrık nizamda: Yan bahçe mesafeleri toplamı + (8.00) metreden,. az olamaz. 3) 9 kata kadar (9 kat dâhil) inşaata müsait yerlerde:. Bitişik nizamda: (9.00) metreden,. Blok başlarında: Yan bahçe mesafeleri toplamı + (9.00) metreden,. Ayrık nizamda: Yan bahçe mesafeleri toplamı + (9.00) metreden,. az olamaz. 4) 10 veya daha fazla katlı inşaata müsait yerlerde:. Bitişik nizamda: (12.00) metreden,. Blok başlarında: Yan bahçe mesafesi + (12.00) metreden,. Ayrık nizamda: Yan bahçe mesafeleri toplamı + (12.00) metreden,. az olamaz. b) Yalnız 1 katlı dükkân yapılacak ticaret ve küçük sanayi bölgelerinde:. Bitişik nizamda: (5.00) metreden,. Blok başlarında: Yan bahçe mesafesi + (5.00) metreden,. Ayrık nizamda: Yan bahçe mesafeleri toplamı + (5.00) metreden,. az olamaz. c) Sanayi bölgelerinde, 30.00 metreden az olamaz. ç) Akaryakıt istasyonlarında 40.00 metreden az olamaz. d) Konut dışı kentsel çalışma alanlarında, 40.00 metreden az olamaz. e) Bu fıkradaki ölçülerin tespitinde, köşe başına rastlayan parsellerde yol tarafındaki yan bahçe yerine, o yol için tayin edilmiş ön bahçe mesafesi alınır. (3) Parsel derinlikleri:. a) Konut ve ticaret bölgelerinde:. 1) Ön bahçesiz nizamda: (13.00) metreden,. 2) Ön bahçeli nizamda: Ön bahçe mesafesi + (13.00) metreden,. az olamaz. b) Ticaret bölgelerinde (Yalnız 1 katlı dükkân yapılması halinde):. 1) Ön bahçesiz nizamda: (5.00) metreden,. 2) Ön bahçeli nizamda: Ön bahçe mesafesi + (5.00) metreden,. az olamaz. c) Küçük sanayi bölgelerinde:. 1) Ön bahçesiz nizamda: (6.00) metreden,. 2) Ön bahçeli nizamda: Ön bahçe mesafesi + (6.00) metreden,. az olamaz. ç) Sanayi bölgelerinde, 30.00 metreden az olamaz. d) Akaryakıt istasyonlarında 40.00 metreden az olamaz. e) Konut dışı kentsel çalışma alanlarında, 40.00 metreden az olamaz. (4) Parsel alanları, konut dışı kentsel çalışmaları alanlarında 2000 m2’den az olamaz. (5) Ön, yan ve arka bahçelerde güvenlik kulübesi yapılabilir. (6) Parsel büyüklükleri hakkındaki hükümlere uymayan arsalarda, yeni veya ilave yapı ruhsatı düzenlenemez. İfraz ve tevhit. MADDE 7- (1) Parselasyon planı bulunan yerlerde, daha sonra plan değişikliği veya revizyonu yapılması halinde bu planlar ile belirlenen; umumi hizmet alanına isabet eden taşınmazlar ile imar istikameti önünde kalan donatı alanları, kamu eline geçmeden tevhit ve ifraz yapılamaz. (2) Bir imar adasında, mevzuatına uygun binalar dikkate alınarak ve yeni inşa edilecek binaların şematik konumu çizilerek ada bazında etüt yapılıp, ada içindeki parsel dağılımının yapıların estetiği ve sokak siluetini bozmayacak şekilde olduğu ortaya konulmadan, ifraz ve tevhit işlemi yapılamaz. (3) Mevcut haliyle yapılaşmaya elverişli olmayan parsellere ilişkin olarak, ilgili idarenin tebliğ tarihinden itibaren 3 ay içerisinde parsellerin maliklerinin kendi aralarında anlaşamaması halinde resen tevhit ve ifraz yoluyla işlem yapmaya ilgili idare yetkilidir. (4) İmar planı ile mahreç aldığı yolu kapanan ve imar adası ortasında kalan, yola cephesi bulunmayan parseller ifraz edilemez. (5) İmar planı ile kapanan yollarda kalan, yola cephesi olmayan parsellere imar yoluna cephe sağlayacak şekilde arazi düzenlemesi yapılmadan kapanan yollar, ifraz ve tevhide konu edilemez veya ayrı bir parsel olarak değerlendirilemez. (6) Parselasyon planları neticesinde bir imar parselinin parçası olarak oluşacak artık ve kadastro parsellerine hiçbir şekilde geçici inşaat izni verilmez. (7) Taşkın, heyelan ve kaya düşmesi gibi afet alanlarında bulunan sıhhi ve jeolojik mahzurları olan veya bunlar gibi tehlikeli durumlar arz etmesi yüzünden imar planlarına veya ilgili idarelerce hazırlanmış veya onaylanmış raporlara göre yapı yapılması yasaklanan alanlar ifraz edilemez, bu gibi yerlerde arazi takviyesine matuf tesisler harici yapı yapılamaz. Ancak,. a) Sadece bir kısmı yapılaşmaya yasaklanan alanda kalan parsellerin yapılaşmaya uygun kısımları,. b) Bu fıkradaki nedenlerle ağaçlandırılacak alan olarak gösterilen alanlarda kalan parsellerin yasaklamaya tabi olmayan kısımları,. c) İmar planlarında özel mülkiyet içinde kalıp tarım yapılacak alanların yasaklamaya tabi olmayan kısımları İl Tarım ve Orman Müdürlüğünün görüşü alınarak,. ifraz edilebilir. (8) Kademe hattı belirlenen yerlerde imar planında aksine bir hüküm yoksa ifraz ve tevhit zorunlu değildir. Ancak kademe hattı belirlenen imar parsellerindeki ifraz ve tevhit talepleri kademe hattı dikkate alınarak gerçekleştirilir. (9) Çeşitli kamu ve hizmet tesislerinin yapılması için gereken kamulaştırmalar yüzünden bu hizmet ve tesisler için lüzumlu parçalara ayrılmasını sağlamak üzere yapılacak ifrazlar bu Yönetmelikteki ifraz şartlarına tabi değildir. (10) Aynı yapı nizamı ve kullanım kararına sahip parsellerin tevhit edilmeleri halinde uygulama imar planında; tevhit sonrası elde edilen parselin taban alanı ve katlar alanı, tevhit öncesi parsellerin ayrı ayrı hesaplanan taban alanları ve katlar alanları toplamını geçemez. Plan üzerinde ölçüsü belirlenmiş blok nizamında olan parsellerin tevhidi halinde, tevhit öncesi parsellerin blok ölçüsü ile belirlenmiş inşaat alanı hakları toplamı aşılamaz. (11) Yapı nizamı veya kullanım kararı birbirinden farklı parseller ve farklı yollardan cephe alan ara parseller ile imar planında ifraz hattıyla birbirinden ayrılan parseller tevhit edilemez. (12) Sorumluluk alanlarında belediyelerce onaylanan, ifraz ve tevhit işlemlerine ilişkin encümen kararı ve ekleri tescilinden sonra Büyükşehir Belediyesine gönderilir. (13) İmar adasındaki aynı veya farklı yapı nizamı bulunan parsellerin bahçelerinin daha etkin kullanabilmesi amacıyla; ilgili parsel maliklerinin muvafakati alınmak, her bir parsel sınırı korunmak ve bu sınırlara göre planda verilen yapılaşma koşulları ayrı ayrı uygulanmak kaydıyla, tevhit koşulu olan kot ve cephe sınırlamalarına bakılmaksızın ve parseller tevhit edilmeksizin vaziyet planı idarece onaylanarak ve tapuda beyanlar hanesine şerh düşülerek açık veya tamamen gömülü olmak ve dilatasyonla ayrılmak kaydıyla kapalı, ortak otopark uygulaması yapılabilir. (14) Aynı yoldan cephe alan ve aralarında 3.50 metre ve daha fazla kot farkı bulunan imar parsellerinin tevhidi halinde parsellerin bitiştiği sınırda bu Yönetmeliğe göre kademe yapılması ve kat adedinin ve bina yüksekliğinin, her kademenin kendi içinde değerlendirilmesi zorunludur. (15) Maliklerinin talebi üzerine mevcut bitişik parsellerde, uygulamayı kolaylaştırmak ve birbirleri ile olan sınırlarının düzeltilmesine yönelik ifraz ve tevhit işlemlerinde, parsel sayısı değiştirilmemek kaydıyla, bu Yönetmelikte bahsedilen asgari ifraz şartları aranmaz. (16) Uygulama imar planı ile farklı kat adedi veya yükseklik getirilmiş imar parselleri tevhit edildiği takdirde tevhit edilen parsellere verilen yükseklik değerleri aşılamaz, tevhit edilen parsellerin kesiştiği sınırda plan kararına uygun kademe yapılır. Parsele ilişkin hükümler. MADDE 8- (1) Parselasyon planına göre müstakil yapı yapılmasına müsait tapuya tescilli imar parseli oluşması ve mülkiyet değişikliği olmaması halinde; yapılaşma için parselasyon planının tamamının tapuya tescil şartı beklenmez. (2) Parsel büyüklükleri hakkındaki hükümlere uymayan arsalar mevzuat hükümlerine göre yapı yapılmasına müsait hale getirilinceye kadar veya bu mümkün olmadığı takdirde kamulaştırılıncaya kadar, bu parsellerdeki mevzuatına uygun yapılmış mevcut yapıların olduğu gibi kullanılmasına, tadilatına veya imar planına aykırı olmamak kaydıyla işlev değişikliğine izin verilir. (3) Tamamı umumi hizmetlere ayrılan yerlere rastlayan veya kalan parçası plan ve bu Yönetmelik hükümlerine göre yapı yapılmasına müsait olmayan arsalar, kamulaştırılıncaya kadar sahipleri tarafından olduğu gibi kullanılmaya devam olunur. (4) Komşu parsellerin mevzuatına uygun olarak yapılaşmış olması nedeni ile müstakil kalan ve asgari parsel büyüklüklerine uymayan parsellere; fen, sanat ve sağlık kuralları ile bu Yönetmeliğin diğer hükümlerine uygun yapı yapılmasına izin verilir. (5) İmar planında yapı nizamı belirlenmeyen hallerde ayrık nizam uygulanır. DÖRDÜNCÜ BÖLÜM. Yapılaşmaya İlişkin Hükümler. Yol genişliklerine göre bina kat adetleri. MADDE 9- (1) 1/10/2017 tarihinden önceki mevcut uygulama imar planlarında kat adetleri veya bina yükseklikleri belirtilmemiş parsellerde;. a) Bina yükseklikleri, 28 inci maddede katın bulunduğu konuma göre ayrı ayrı belirtilmiş olan azami kat yüksekliklerinin aşağıda belirtilen kat adetleri ile çarpımı ile bulunan toplam yüksekliği aşmamak üzere belirlenir:. Konut, Ticaret ve. Kombinasyonları. Bölgelerinde En Çok Kat        Sanayi Bölgelerinde En. İmar Planına Göre                                           Adedi                             Çok Kat Adedi. Yol Genişliği (metre)                           (Bodrum Kat Hariç)              (Bodrum Kat Hariç). Yol Genişliği≤ 7.00                                            2                                            1. 7.00 < Yol G.≤ 10.00                                        3                                            2. 10.00 < Yol G.≤ 12.00                                       4                                            2. 12.00 < Yol G.≤ 15.00                                       5                                            2. 15.00 < Yol G.≤ 20.00                                       6                                            2. 20.00 < Yol G.≤ 25.00                                       8                                            3. 25.00 < Yol G.≤ 35.00                                      10                                           3. 35.00 < Yol G. ≤ 50.00                                     12                                           4. 50.00 < Yol Genişliği                                        14                                           4. b) Bu maddenin uygulanmasındaki yol genişlikleri, parselin ön cephesinde yer alan yolun planda belirtilen genişliği veya planda belirtilmemiş ise ön bahçe, yeşil alan, refüj, meydan, otopark, demiryolu, su kanalı gibi unsurları içermeyen yolun genişliği esas alınır. c) Bu maddede belirlenen bina yükseklikleri; herhangi bir abideyi veya muhafazası gereken tarihi ve mimari bir eserin görünüşünü bozması halinde, kültür varlıkları koruma kurul kararına göre azaltılabilir. ç) Kat adetleri, binanın kot aldığı noktaya göre hesaplanır. Ancak artan kat yüksekliğinden faydalanılmak suretiyle binanın hiç bir cephesinde bodrum katlar hariç kat sayısı artırılamaz. İmar planlarında gösterilen bina yüksekliklerinin veya kat adetlerinin birbirlerine tahvillerinde veya neye tekabül ettiklerinin tespitinde bu esaslar ile binanın kot aldığı noktaya en fazla 1.2 metre eklenmek suretiyle belirlenen subasman kotu dikkate alınır. Binalara kot verilmesine ilişkin esaslar. MADDE 10- (1) İmar planlarında aksine bir hüküm bulunmaması halinde yoldan kotlandırma esastır. (2) Kot alınan noktanın tespitinde sokak silueti dikkate alınır. (3) Bir parselde birden fazla bina yapılması durumunda, arazi yapısına ve yollara uyumlu kotlandırma yapmak için ilgili idarenin imar birimince onaylanacak vaziyet planına göre her bina için kendisine yakın yoldan veya tabii zeminden kotlandırma yapılır. (4) Viyadük, köprü gibi parsele giriş çıkış yapılamayan yerlerden, parklardan ve parsele bitişik olmayan yollardan binalara kot verilemez. (5) Tabii zeminden kotlandırma ile kademelendirme işlemlerinde ada bazında değerlendirme yapılır. Yoldan kotlandırma. MADDE 11- (1) Binalara parselin kot aldığı yol cephesinin bina köşeleri hizasındaki en yüksek tretuvar seviyesinden kot verilir. (2) Tretuvar seviyesi, kırmızı kota göre belirlenen yol seviyesinin 0.18 metre üstü olarak kabul edilir. (3) Kotlandırma yapılması için yolun yapımının tamamlanmış olması veya yol projesinin onaylanarak kırmızı kot çalışmasının yapılması zorunludur. (4) Henüz oluşmamış yollarda kot talebi halinde bordür/tretuvar üst seviyesi, ilgili idare tarafından 10 iş günü içerisinde hazırlanacak projeye göre belirlenir. (5) Parselin kot aldığı yolun eğiminden dolayı zemin kat taban kotunun kot alınan noktaya göre en fazla 3.50 metre yükseldiği noktalarda binalarda kademe yapılması mecburidir. Her kademenin kendi hizasındaki en düşük bordür kotundan itibaren yüksekliği en çok 3.50 metre olmak zorundadır. Kademelendirme, kot aldığı noktaya göre olması gerekli saçak seviyesi dikkate alınarak üst katlarda da yapılır. (6) Kademelendirmede her kademe, cephe boyunca 4.50 metreden aşağı olamaz. Son kademenin 4.50 metreden az olması durumunda bir önceki kademe seviyesine uyulur. Ayrıca her kademedeki bina yüksekliği imar planı ile belirlenen saçak seviyesini geçemez. (7) Yoldan kotlandırılan binalarda yoldan düşük olan parsellerin arka köşe noktalarının en düşük yol kotundan 3.50 metreden daha fazla kot farkı olması durumunda bina derinliği boyunca beşinci ve altıncı fıkralardaki kademelendirme esaslarına göre kademelendirilir. (8) İkili blok yapılacak parsellerde kotlandırma, iki parselin birleştiği noktadaki kaldırım üst kotundan yapılır. (9) % 20’den fazla eğime sahip yollarda; bitişik veya blok nizam uygulanacak yerlerde bina cepheleri toplamı 12.00 metreden düşük olan ara parsellerde bina kotları, bina köşe hizalarındaki en yüksek yol kotundan verilir. (10) 40.00 metre ve altında olan bina cephe ve derinliklerinde, talep edilmesi halinde; bu maddedeki hükümlere göre yapılması gerekli olan kademe sayısı kadar bina üst katlarında, binanın kademe yapılması gerekli olan cephelerinden her bir kademe için bir alt kata göre en az 3.00 metre geriye çekilmek suretiyle de kademe uygulaması yapılabilir. Tabii zeminden kotlandırma. MADDE 12- (1) Arazinin meyilli olması durumunda, parselin tabii zemini yoldan yüksek ve ön bahçe mesafesi 10.00 metre veya daha fazla veya parselin tabii zemini yoldan aşağıda ve ön bahçe mesafesi 12.00 metre veya daha fazla ise tabii zeminden kot verilir. (2) Bina köşe kotlarının aritmetik ortalamasının yola göre 3.00 metreden yüksek olması durumunda, tabii zemin kotu, ilgili idarenin imar birimince yapı adasının tamamının bu madde hükümleri çerçevesinde etüt edilmesi ile belirlenir. (3) Bir yola cepheli veya birden fazla yola cepheli olup, üzerinde birden fazla yapı yapılması mümkün olan parsellerde kot, her binanın köşe kotlarının aritmetik ortalaması alınarak bulunur. Ancak, yola nazaran 3.00 metreden yüksek olan parsellerde, tabii zemin kotu ilgili idarenin imar birimince yapı adasının tamamının kotlandırmaya ilişkin hükümleri çerçevesinde etüdü ve bunun ilgili idare encümenince kabulü ile yapılır. (4) Tabii zeminden kotlandırmada, ± 0.00 kotu binanın köşe kotlarının aritmetik ortalaması alınarak bulunur. Köşe başı parsellerde kotlandırma. MADDE 13- (1) Köşe başı parsellerde;. a) Parselin cephe aldığı yollardan yüksek olanına göre kot verilir. b) Bu binalarda 11 inci maddenin beşinci ve altıncı fıkralarındaki esaslara göre cepheleri ve derinlikleri boyunca kademelendirme yapılarak düşük kottaki yol için belirlenen bina yüksekliklerine uyulur. İki yola bakan ara parsellerde kotlandırma. MADDE 14- (1) Parselin cepheli olduğu yollar arasında kot farkı bulunması halinde düşük kottaki yol ve yüksek kottaki yolun siluetleri açısından ilgili idaresince değerlendirilerek kotlandırma yapılır. (2) Bu binalarda 11 inci maddenin beşinci ve altıncı fıkralarındaki esaslara göre cepheleri ve derinlikleri boyunca kademelendirme yapılır. Bahçe tesviyelerine ilişkin esaslar. MADDE 15- (1) Tabii zemin veya tabii zemin kotuna göre düzenlenmiş tesviye zemin hiçbir şekilde bağımsız bölüm oluşturmak maksadıyla hafredilemez. (2) Yol cephelerinin otopark olarak düzenlenmesi halinde otopark alanları yol kotuna göre tesviye edilir. (3) Ön, yan ve arka bahçeler ile kademelerin, birbiri ile veya yol ile bağlantısını sağlayacak merdiven veya rampa düzenlenir. (4) Bahçe tesviyelerinde oluşacak kademelerde çevre binaların, parseldeki binanın ve bahçelerdeki yaşam alanlarının güvenliğini sağlayacak şekilde, teraslama, istinat duvarı ve benzeri uygulamalar mühendislik esaslarına göre projelendirilerek yapılır. (5) Bir parselde birden fazla yapının bulunduğu veya birden fazla parselin bütünleşik olarak projelendirildiği durumlarda, parsel sınırı ile bina cephesi arasında kalan kısımlar, ön cephe, arka cephe ve yan cephelerin tesviye hükümleri esas alınarak otopark giriş çıkışlarını sağlamak şartıyla kendi içerisinde kademelendirilerek tesviye edilebilir. (6) Bahçe tesviyelerinde engelliler için erişilebilirlik standartlarına uygun düzenlemelerin yapılması zorunludur. (7) Bahçe girişinden bina girişine kadarki güzergâhta yer alan eğimlerin %5’ten fazla olması durumunda öncelikle 33 üncü maddede yer alan ölçü ve özelliklerde rampa düzenlenir. Rampa yapılmasının mümkün olmadığı durumlarda erişilebilirlik mevzuat ve standartlarına uygun diğer tedbirler alınır. (8) Parselde birden fazla bina yapılması halinde, arazi tanzim şekli; plan notları ve bu maddedeki tesviyelerle ilgili hükümler doğrultusunda ilgili idare imar birimince tespit edilir. Ön bahçelerin tesviyesi. MADDE 16- (1) Yoldan kot alan parsellerde;. a) % 15’ten daha az eğimli bir yola cephesi bulunan parsellerin yol cephesinde, parsel sınırı ile bina cephesi arasında kalan kısımlar komşu parsel sınırına kadar yol eğimine göre kaldırım seviyesinde tesviye edilir. b) % 15'ten fazla eğimli bir yola cephesi bulunan parsellerde, parsel sınırı ile bina cephesi arasında kalan kısım, yaya kaldırımı ile uyumlu olmak ve kademeler arasında en çok 0.15 metre kot farkı olmak üzere tesviye edilir. (2) Bina yol cephe hatları ile yollar arasında kalan bahçeler yola doğru en fazla % 2 meyil verilerek tesviye edilir. (3) Köşe başı parsellerin yol cepheleri bina cephe hattı boyunca, komşu parsel sınırına kadar yaya kaldırımı eğimince tesviye edilir. (4) Otopark giriş eğimleri, istinat duvarı, korkuluk ve benzeri gerekli güvenlik tedbirleri alınmak ve ilk 3.00 metresi %7 eğimi geçmemek kaydıyla parsel sınırından itibaren başlatılabilir. (5) Otopark rampaları ön bahçe boyunca yola paralel yapılamaz. (6) Tabii zeminden kotlandırılan parsellerde arka bahçelerde yapılabilecek otoparklara geçiş temin etmek amacıyla yolun uygun tarafından giriş yapılmak, bodrum katta düzenlenebilecek otoparka ulaşabilmek için ise ön bahçelerde en fazla 3 metre genişliğindeki şeritle sınırlı olmak şartıyla ve tabii zemin fazla değiştirilmeden kazı yapılabilir. Yan bahçelerin tesviyesi. MADDE 17- (1) Arka bahçe tesviye kotunun ±0.00 kotundan düşük olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde arka bahçe tesviye kotunun altına inilmemek koşuluyla tesviye yapılabileceği gibi kademelendirme de yapılabilir. (2) Arka bahçe tesviye kotunun ±0.00 kotundan yüksek olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde ±0.00 kotunun altına inilmemek koşuluyla tesviye edilebileceği gibi kademelendirme de yapılabilir. Arka bahçelerin tesviyesi. MADDE 18- (1) Tabii zemini ±0.00 kotunun üstündeki arka bahçe zemininin bu kota kadar kazılması esastır. Ancak, kayalık zeminlerde veya parsel arka sınırındaki ortalama tabii zeminin +2.00 kotundan yukarıda olması halinde, gerekli önlemler alınarak bina arka cephesinden itibaren 3.00 metrelik şeridin tesviyesi ile yetinilir. (2) Tabii zemin kotu ±0.00 kotunun altında kalan arka bahçelerde bina köşelerinden en düşük kottakinin seviyesine kadar kazı yapılabilir. Parselin en düşük arka köşe noktası ile binanın en düşük arka köşe noktası arasındaki kot farkının 1.00 metreden fazla olması durumunda, bina arka cephesinden 3.00 metreden itibaren kademelendirme yapılabilir. (3) Arka bahçelerde 2.00 metreden fazla olmamak ve (±0.00) kotunu geçmemek koşuluyla dolgu yapılabilir. (4) Yapının bodrum katının otopark olarak kullanılmasını sağlamak amacıyla düz ve yol kotuna göre 3 metreye kadar azalan eğimli parsellerde, arka bahçe tesviye kotu 0.00 kotundan itibaren en çok 3.00 metreye kadar kazılabilir. (5) Binaların arka bahçelerinde kazı ve tesviye yapılması halinde binalarda ve komşu parsellerde yer alan binalarda herhangi bir zarar oluşmaması bakımından projesine uygun olarak istinat duvarı da dâhil gerekli tüm önlemler alınır. (6) Yoldan kotlandırılan parsellerde, arka bahçede ve bodrum katlarda bina otoparkının yapılmasının mümkün görüldüğü hallerde, bu otoparka giriş temin etmek üzere yan bahçelerin gerekli istinat duvarları ve korkuluklar yapılarak güvenlik tedbirleri alınmak ve kazı halinde açığa çıkabilecek bodrum katlar iskan edilmemek şartı ile tesviyesi mümkündür. Parsel kullanım fonksiyonlarına göre yapılaşma koşulları. MADDE 19- (1) Parsel kullanım fonksiyonlarına göre yapılaşma koşullarına ilişkin olarak Planlı Alanlar İmar Yönetmeliğinin 19 uncu maddesi uygulanır. Taban alanı. MADDE 20- (1) Taban alanına ilişkin olarak Planlı Alanlar İmar Yönetmeliğinin 20 nci maddesi uygulanır. Katlar alanı. MADDE 21- (1) Katlar alanı; bodrum kat, asma kat, çatı arası piyesi ve açık/kapalı çıkmalar dâhil, kullanılabilen bütün katların, katlar alanına dâhil edilmeyen alanları çıktıktan sonraki alanları toplamıdır. Kullanılabilen alanlar deyiminden; konut, işyeri, eğlence ve dinlenme yerleri gibi oturmaya, çalışmaya, eğlenmeye, dinlenmeye veya ibadet etmeye ayrılan alanlar anlaşılır. (2) Tamamen toprağın altında kalması nedeniyle; 22 nci madde uyarınca emsal hesabına konu edilmeyen alanlar ile kat adedine konu edilmeyen katların hiç bir cephesi kazı ve tesviye yapılarak açığa çıkarılamaz. (3) Emsal hesabına dâhil edilmeyen alanlar, proje değişikliği ile imar planındaki veya bu Yönetmelikle belirlenen emsal değerini aşacak şekilde emsal hesabına konu alan haline getirilemez, müstakil bağımsız bölüm haline dönüştürülemez ve kat mülkiyeti tesis edilemez. (4) Uygulama imar planında emsal verilmeyen parsellerde katlar alanı, planla veya bu Yönetmelikle belirlenen; taban alanı katsayısı ile kat adedinin çarpılmasıyla hesaplanır. Katlar alanı hesabına dâhil edilmeyen kullanımlar. MADDE 22- (1) Planlı Alanlar İmar Yönetmeliğinin 5 inci maddesinin sekizinci fıkrasında belirtilen esaslar dâhilinde;. a) Taban alanına dâhil edilmeyen kullanımlar,. b) Üstü sökülür-takılır hafif malzeme ile kenarları rüzgâr kesici cam panellerle kapatılmış olsa dahi açık oturma yerleri,. c) Bu Yönetmelik uyarınca yapılması zorunlu olan kapıcı dairelerinin toplam 70 m2’si,. ç) Atrium ve galeri boşlukları,. d) Ortak alan niteliğindeki mescit ve müştemilat,. e) Bina için gerekli minimum sığınak alanı,. f) Alışveriş merkezlerinde ve 40’tan fazla bağımsız bölümü bulunan binaların normal katlarında, binanın ortak merdiveni ile bağlantılı, dışarıdan erişimi bulunmayan, toplamda 50 m²’yi geçmeyen, ticari kullanıma konu edilemeyen, ortak alan niteliğinde kütüphane odası,. g) Otopark alanları,. ğ) Yapı yüksekliği 60.50 metreden fazla olan binalar ile özelliği gereği tesisat katı oluşturulması zorunlu binalarda sadece tesisat için oluşturulan tesisat katları,. h) Bina veya tesise ait olan ısıtma, soğutma, tesisat alanı, su sarnıcı, havalandırma sistemleri ve enerji verimliliği sistemlerinin bulunduğu alanlar, arıtma tesisi, gri su toplama havuzu, yakıt ve su depoları, trafolar, jeneratör, ısı merkezi, enerji odası, kömürlük, eşanjör ve hidrofor bölümleri,. ı) Bütün cepheleri tamamen toprağın altında kalan bodrum katlar ile kısmen açığa çıkan yol cephesi haricindeki bodrum katlarda yer alan, tek başına bağımsız bölüm oluşturmayan, bir bağımsız bölümün eklentisi olmayan, ticari amaç içermeyen, sadece binada oturanların kullanımına yönelik, toplamda emsal hesabına konu alanın % 5’ini ve 1000 m²’yi geçmeyen ortak alan niteliğindeki yönetim ve toplantı odaları ile spor ve sosyal mekânlar,. i) Bütün cepheleri tamamen toprağın altında kalan bodrum katlarda yer alan, tek başına bağımsız bölüm oluşturmayan, bağımsız bölüm net alanının %50’sini geçmeyen depo amaçlı eklentiler,. j) Kontrol veya bekçi kulübelerinin 12 m² ye kadar olan kısımları,. k) Bağımsız bölüm net alanının %20’sini geçmemek kaydıyla açık çıkma şartlarını taşıyan balkonlar, kat ve ara sahanlıkları dâhil açık veya kapalı merdiven evi ile açık havuzlar,. l) Taşıyıcı sistemi kesme taş yığma bina olarak tasarlanan zemin dâhil 3 katı geçmeyen geleneksel mimari öğeler barındıran binalarda, tasarım gereği taşıyıcı yığma taş iç duvarların genişliği 12.50 cm’den fazla olan kısımları, taşıyıcı yığma taş dış duvarların genişliği 25 cm’den fazla olan kısımları, bu yapıların statik tasarım gereği düşey taşıyıcılar da bulunabilen ve bağımsız bölüm net alanının %20’sini geçmeyen balkonları, bu yapıların geleneksel mimari öğesi olan; bahçe ile irtibatı olup gerektiğinde basamak ile çıkılan, binanın girişi ile beraber ya da çıkma veya balkon altında yer alabilen, düşey taşıyıcılar ile desteklenen üst örtüye sahip olabilen taşlık, dış sofa veya eyvan alanları,. katlar alanına dâhil edilmez. Bahçe mesafeleri. MADDE 23- (1) Uygulama imar planında, aksine bir hüküm bulunmadığı durumlarda bahçe mesafeleri;. a) Ön bahçe ve yol kenarına rastlayan bahçe mesafeleri ile kamusal alanlara komşu olan bahçe mesafeleri en az 5.00 metredir. b) Yan bahçe mesafesi en az 3.00 metredir. c) Arka bahçe mesafesi en az 3.00 metredir. ç) Yan ve arka bahçe mesafeleri; tabii veya tesviye edilmiş zeminin üzerinde kalan bodrum katları da dâhil, dörtten fazla katlı binalarda 4 katın üzerindeki her kat için 0.50 metre artırılır. Bu hüküm parsellerin park alanına komşu cephelerinde uygulanmaz. d) Birden fazla blok yapılan parsellerde bloklar arası bahçe mesafesi her blok için ayrı ayrı hesaplanır. Bahçe mesafeleri hesaplanırken kat adedi o cephede kısmen veya tamamen tabii veya tesviye edilmiş zeminin altında kalan katlar hariç diğer iskan edilen bodrum katlar dikkate alınarak hesaplanır. e) Bina yüksekliği hesabında, arkasında kullanılan hacim oluşturulmamış istinat duvarları yükseklik hesabına dâhil edilmez. f) Yan ve arka bahçe mesafelerinin hesabında dikkate alınacak kat adedi o cephede kısmen veya tamamen tabii veya tesviye edilmiş zeminin altında kalan katlar hariç diğer katların toplam yüksekliğinin üçe bölünmesi ile bulunur. 2.50 metreyi aşan artık değerler 1 kat adedine tekabül eder. g) Bu Yönetmelikte yer alan kat adedine bağlı olarak yan ve arka bahçe mesafelerinin 0.50 metre arttırılmasına ilişkin hükümler yapıda bulunan her katta ayrı ayrı değerlendirme yapılarak da uygulanabilir. ğ) Uygulama imar planında aksine bir açıklama getirilmediği takdirde, binanın tabii zemin veya tesviye edilmiş zemindeki en düşük kottaki görünen yüksekliği 60.50 metre veya daha fazla ise; ön, yan ve arka parsel sınırından en az 15.00 metre çekilmek durumundadır. 60.50 metre yükseklikten sonra artan her kat için ön, yan ve arka bahçe mesafelerine 0.50 metre ilave edilir. h) Çok yüksek yapı, az katlı bir ana kitle üzerinde yükseliyorsa, parsel sınırı ile ana kitlenin parsele en yakın noktası arasındaki mesafe 10.00 metreye kadar düşürülebilir. Ana kitle yüksekliği dâhil yapı yüksekliğinin 60.50 metre olması durumunda yükselen blok ile parsel sınırı arasındaki mesafe en az 15.00 metre olup 60.50 metre yükseklikten sonra artan her kat için bu mesafeye 0.50 metre ilave edilir. Bu maddede ifade edilen ana kitle; en fazla 5 katlı olup kat adedi binanın en düşük kottaki cephesi esas alınarak belirlenir. Bir parselde birden fazla 60.50 metre yükseklikte bina yapılması halinde binalar arasındaki mesafe, 20.00 metre olup, 60.50 metre yükseklikten sonra ilave her 3.00 metre yükseklik için bu mesafeye 0.50 metre ilave edilir. Bu fıkraya göre fazladan bırakılması gereken çekme mesafeleri bir veya birkaç kat birlikte etüt edilerek binada kademelenme yapılmak suretiyle de gerçekleştirilebilir. ı) Bir parselde az katlı ana bir kitle üzerinde birden fazla yükselen bloklar tertiplenmesi halinde, bloklar arasında en az yapının ana kitlesi üzerinde kalan bölümlerinin yüksekliklerine göre bu Yönetmelikte belirlenen iki bina arasındaki yan bahçelerin toplamı kadar mesafe bırakılmak zorundadır. Bloklar arası mesafenin korunması, konsol çıkmaları yapılarak iki blok arası mesafenin azaltılmaması zorunludur. (2) Tabii veya tesviye edilmiş zeminin altında kalmak ve parsel sınırları dışına taşmamak kaydıyla, ön bahçe statüsünde olmayan yan ve arka bahçe mesafelerinde su deposu, otopark ve mevzuatı gereğince zorunlu miktardaki sığınaklar yapılabilir. Ayrıca ön bahçelerde de tabii veya tesviye edilmiş zeminin altında; parsel sınırına 3.00 metreden fazla yaklaşmamak şartıyla ön bahçe mesafesinin yarısına kadar zorunlu otoparklar yapılabilir. Ancak sit alanları ve özel çevre koruma alanlarında, koruma amaçlı uygulama imar planı hükümlerine uyulur. (3) Ön bahçe mesafesi 7.00 metreye çıkarılmak kaydıyla, bina cephesinden itibaren 2.00 metre dışında kalan kısım ön bahçede açık otopark yapılabilir. (4) Ön, yan ve arka bahçelerde; kapalı mekân oluşturmayan ve tüm cepheleri açık, katlı olmayan, bağımsız bölüm veya bağımsız bölümün eklentisi niteliği taşımayan, tabii veya tesviye edilmiş zemin üzerine;. a) Kameriye,. b) Pergola,. c) Süs havuzu,. ç) Çocuk bahçeleri,. d) Bina giriş köprüleri,. e) Oyun ve sportif amaçlı bahçe düzenlemeleri,. yapılabilir. (5) Ön, yan ve arka bahçelerde güvenlik kulübesi yapılabilir. (6) Konut, konut+ticaret, turizm, eğitim, ibadet, sağlık ve spor parsellerinin bahçe mesafelerinde, binanın zemine oturduğu alanın dışında kalan alanın her 30.00 m2’si için bir ağaç dikilir. Parselin ağaç dikimine uygun olmaması halinde bu fıkrada belirtilen şarta göre hesaplanan sayıda ağaç, ilgili idarenin uygun göreceği, imar planlarında kamunun kullanımına ayrılmış bir alana dikilir. Uygulama yapılacak adalarda/parsellerde mevcut korunabilecek ağaçlar gerekli olan ağaç sayısından düşülür. Adasında/parselinde bahçe/çevre düzenlemesi yapılmamış ve gerekli sayıda ağaç dikilmemiş binalara yapı kullanma izni verilmez. (7) Mevzuat değişikliği veya yapıdaki kat veya alan artışları nedeniyle asansör yapılması zorunlu hale gelen mevcut yapılara ilişkin ilave veya tadilat ruhsatı taleplerinde; bina içinde yapılacak tadilatlarla asansör tesis edilememesi halinde, engellilerin de erişiminin sağlanabilmesi için ön, yan ve arka bahçe mesafeleri içinde parsel sınırına en az 1.50 metre mesafe bırakılmak kaydıyla asgari ölçülerde panoramik asansör veya ulaşılacak katın yüksekliğinin uygun olması halinde 23/6/1965 tarihli ve 634 sayılı Kat Mülkiyeti Kanunu uyarınca muvafakat alınarak mekanik kaldırma iletme platformu yapılabilir. (8) Eksik katlı yapı ruhsatı taleplerinde, uygulama imar planında belirlenen veya uygulama imar planında belirlenmemişse, bu Yönetmelikteki kat adedi veya bina yüksekliğine göre bu Yönetmelik ile belirlenen bahçe mesafelerine uyulur. Bir parselde birden fazla bina yapılması. MADDE 24- (1) Uygulama imar planında aksine bir hüküm yoksa bu Yönetmeliğin bahçe mesafeleri ile ilgili hükümlerine uyulması kaydı ile bir parsele, birden fazla bina yapılabilir. (2) Bir parselde birden fazla binanın projelendirilmesi halinde, binalar arası mesafe her binanın yüksekliğine göre yaklaşma mesafeleri ayrı ayrı tespit edilip toplanmak suretiyle bulunur. (3) Maliklerin talebi halinde, tapu idareleri aynı kullanım kararını ve yapı nizamını haiz imar parsellerini imar adası içinde tevhit ederek yeni elde edilen imar parselleri üzerinde yatay kat mülkiyeti veya kat irtifakı tesis ederler. Eksik katlı bina yapılması. MADDE 25- (1) Planla veya bu Yönetmelikle belirlenen kat adedine veya bina yüksekliğine uygun olarak bahçe mesafesi bırakılmak ve ilgili idarenin uygun görmesi, üçüncü ve dördüncü fıkralarda belirtilen koşullar sağlanmaksızın ilave kat yapılamayacağının ilgilisine tebliğ edilmesi kaydıyla daha az katlı bina yapılabilir. Uygulama imar planlarında bu uygulamanın yapılmasına ilişkin hüküm olması halinde, ilgili idarenin uygun görmesi koşulu aranmaz. (2) Eksik katlı yapılan binalarda yapı ruhsatı, yapı kullanma izin belgesi ve enerji kimlik belgesi yapılan kısım için düzenlenir. Daha sonradan tamamlanmak istenmesi halinde, yürürlükteki plan ve mevzuat hükümlerine uygun olarak ilave ruhsat ve binanın tamamı için enerji kimlik belgesi düzenlenmesi zorunludur. (3) Eksik katlı binalara imar planına aykırı olmamak koşuluyla kat ilavesi yapılabilmesi için; temel ve statik çözümlerin, yangın tedbirlerinin, enerji verimliliğinin, plan ve bu Yönetmelikte gösterilen azami yüksekliğe uygun olması; otopark, sığınak, merdiven, asansör yeri, ışıklık ve diğer yapı elemanlarının da plan ve bu Yönetmelikte gösterilen azami yüksekliğe göre hesaplanması ve bırakılması zorunludur. (4) Eksik katlı inşa edilen binanın mevcut haliyle veya tadilat yapılarak yürürlükteki plana ve mevzuata uygunluğunun sağlanamaması halinde bina yıkılmadan kat ilavesi yapılmasına izin verilmez. (5) Eksik katlı binalara yapılacak ilavelerde fenni mesuliyet, temel ve statik hesapları, yangın tedbirleri ve enerji verimliliği konuları da dâhil mevcut yapı ve ilave yapılan kısımları kapsayan teknik rapor düzenlemek suretiyle yapı denetim kuruluşlarınca üstlenilir. Yapılaşmada idarenin yükümlülükleri. MADDE 26- (1) İdareler; tasarrufu altındaki yol, meydan, otopark, park, yaya bölgesi, kaldırım gibi yerler ile bunlar üzerindeki kamu hizmetlerinin yürütülebilmesi için TSE standartlarına ve ilgili mevzuatına göre;. a) Bisiklet yolu, otopark, yönlendirme, sinyalizasyon, aydınlatma ve ağaçlandırma uygulamalarıyla ve kent mobilyalarıyla beraber kaldırım ve kavşak düzenlemelerini yapmak veya yaptırmakla,. b) Reklam ve bilgilendirme levha ile pano düzenlemelerini yapmak veya yaptırmakla,. c) İlgili idarenin uygun görmesi şartıyla; belirli bir süre için düzenlenen sosyal ve kültürel etkinlikler için geçici olarak ihtiyaç duyulan altyapıyı ve geçici olarak talep edilen hafif ve sökülüp takılır malzemeden yapılan fuar, sergi, sahne ve çadır gibi üstyapının kurulması ve kaldırılması için gereken izinlerin verilmesine ilişkin iş ve işlemleri yürütmekle ve güvenlik tedbirlerinin alınmasını sağlamakla,. yükümlüdür. (2) Bu madde kapsamında yürütülen çalışmalarda tescilli ve tarihi yapılar ile doğal dokunun korunması esas alınır. (3) Binalardaki her türlü dış aydınlatma ile tente uygulamalarının kent ve yapı estetiğinin sağlanması amacıyla bina ve çevresi ile ölçek, form, renk ve malzeme açısından uyumlu olması sağlanır. (4) Balkon veya teraslara yapılacak açılır-kapanır-katlanır cam kapama panel sistemlerinde cephe estetiğinin korunması için apartman veya site yönetiminin belirleyeceği tek model kullanılarak katlar arası ölçek, form, renk ve malzeme bütünlüğü sağlanmalıdır. (5) Bina cephesine doğrudan klima üniteleri, çanak anten, muhtelif kablo sistemleri gibi binaya ait olmayan dış elemanlar monte edilemez. Bu sistemlerin proje aşamasında bina çatısında yerleştirileceği yerler belirtilmelidir. Teknik açıdan mümkün olmadığı hallerde bu elemanların bina cephesine ne şekilde yerleştirileceği ve kamufle edileceği proje aşamasında belirtilmelidir. Mevcut yapılarda ise kent ve yapı estetiği için cephe düzenlemesi yapılır/yaptırılır. Cephe düzenlemesi; ölçek, form, renk ve malzeme açısından binanın veya caddenin bütünlüğünün sağlanması için baca, çatı ve cephe ile uyumlu olmalıdır. (6) İlgili belediyelerin sorumluluk ve tasarrufundaki kamu malı olarak terkinli, atıl konumdaki yerler üzerinde; ulaşım denetim noktaları, muhtarlık, taksi durağı, su, doğalgaz, otobüs bileti, elektrik faturası gibi tahsilat ve satış üniteleri, emlak, tabela, vergi tahsilat merkezleri ve benzeri kamu hizmeti veren birimler, mescit, turizm, tanıtma, danışma ve bilgi edinme konularında prefabrik tesisler, kültür ve sanat amaçlı sökülüp takılabilir muvakkat yapılar, kermes ve benzeri sosyokültürel aktiviteler, sosyal hizmet amaçlı dernek, vakıf ve benzeri tüzel kuruluşlara ücretsiz verilecek teşhir ve satış reyonları, belediye ve şirketlerinin kendi tesislerinde veya kurslarında ürettikleri her türlü ürünlerin satış ve teşhir stantları gibi kamu hizmetlerine yönelik geçici tesisler, ancak tarihi ve doğal dokuyu bozmayacak, trafiği olumsuz etkilemeyecek, civar binaların görüşünü kapatmayacak, bina girişlerini engellemeyecek şekilde söz konusu yerin karakterini muhafaza etmek şartı ile yaptırılabilir. (7) İlgili belediyeler; tasarrufu altındaki meydan, yol, otopark, park, yaya bölgesi, kaldırım gibi yerler ile bunlar üzerindeki büfe, para çekme makinesi, anıtsal yapı, çeşme, havuz, saat kulesi, heykel ve benzeri kamu hizmetlerinin yürütülebilmesi için gerekli tuvalet ve benzeri yerler, ulaşım ve haberleşme noktaları, sinyalizasyon ve aydınlatma elemanları, çöp kutusu, bank, reklam ve bilgilendirme levha ve panoları gibi kent mobilyaları ile peyzaj elemanlarını ulaşımı aksatmamak kaydıyla Türk Standartları Enstitüsü standartlarına da uymak şartı ile yapar veya yaptırır. Bu çerçevede;. a) Yaya kaldırımı, tek yönlü yollarda 1,50 metre, çift yönlü yollarda 1,80 metreden,. b) Yaya geçitlerinde yolu kaldırıma bağlayan rampa genişliği, 1,50 metreden,. c) Yaya kaldırımı üzerine gelen tente ve saçakların altının yere olan uzaklığı, 2,40 metreden,. az olamaz. ç) Trafik işaret ve levhalarının ölçülendirilmesinde ilgili mevzuata uyulur. (8) 6 ncı ve 7 nci fıkralarda belirtilen tesislerden;. a) Yaya kaldırımı dahil 20,00 metre ve daha fazla genişlikteki yollar ve meydanlar üzerinde yapılacaklara, gerekli ise ilgili kurum ve kuruluşların görüşü alınarak, Büyükşehir Belediyesi encümenince,. b) 20,00 metreden dar yollarda yapılacaklara ise Büyükşehir Belediyesinin uygun görüşü alınarak ilgili ilçe belediyesi encümenince izin verilebilir. (9) Ticari tanıtım ve reklam amaçlı tabelalar belediye tasarrufundaki yerlere konulamaz. Ancak, akaryakıt istasyonları, yeni ve ithal oto servisleri ile süpermarketler, hipermarketler, grosmarketler gibi yerlerin imar mevzuatı çerçevesinde kendi imarlı alanları içerisinde peyzaj mimaride yerleri ve şekilleri belirlenmiş logo veya alameti farikalarının şehircilik, estetik ve trafik açısından mahsur teşkil etmemeleri koşuluyla takılmasına izin verilir. Bu tabelalar için birinci fıkrada belirtilen yetki doğrultusunda ilgili idaresinden izin alınır. (10) Yapılacak olan tesisler ile her türlü alt yapının yapımı ve kullanımı ile bakım ve onarımı sırasında, yaya dolaşımının ve engellilerin ulaşabilirliğinin, can ve mal güvenliğinin sağlanması zorunludur. Kamunun yararı için alınması gerekli önlemler. MADDE 27- (1) Enkaz, birikinti, gürültü ve duman için alınacak tedbirler şunlardır:. a) Arsalarda, yapılarda ve diğer yerlerde kamunun sağlık ve huzurunu bozan veya şehircilik, estetik ya da trafik bakımından mahzurlu görülen enkaz veya birikintiler, gürültü veya duman oluşturan tesisler, özel mecra, lağım, çukur, kuyu, mağara ve benzerleri mal sahipleri tarafından ıslah edilerek bunlara ait mahzurlar giderilir. Ayrıca, bu mahzurların oluşmaması için gerekli tedbirlerin alınması zorunludur. b) Bu fıkranın (a) bendinde belirtilen mahzurlardan birinin olması durumunda ilgili belediyesince mal sahibine tebligat yapılır ve belirtilen sürede mahzur giderilmediği takdirde, ilgili belediyesince bu mahzur giderilerek masrafı %20 fazlasıyla mal sahibinden tahsil edilir. Mahzuru meydana getirenlerin faaliyetlerine de son verilir. c) İmar planlarında düzenleme ortaklık payı ve umumi tesis alanlarına ayrılmış olup, imar hakları başka bir imar parselinde karşılanmış taşınmazların hak sahiplerine ait eski bina ve yapılar (enkaz), malikince kaldırılmadan yeni parselinde yapı izni (ruhsat) verilemez. (2) Yollar üzerindeki binalı veya binasız taşınmaz maliklerinin yükümlülükleri şunlardır:. a) İlgili belediyeler, belirli yollar üzerinde sakıncalı bina bulunan veya binasız arsaların yola bakan yüzlerinin Büyükşehir Belediyesince tayin edilen şekil ve tarzda kapatılmasına karar vermeye yetkilidir. b) Mal sahibi verilen süre içinde bu yerleri kapatmak zorundadır. Aksi halde bu iş ilgili belediyece yerine getirilir. Harcanan para mal sahibinden %20 fazlası ile tahsil edilir. (3) Yıkılacak derecede tehlikeli olan yapılar hakkında; yapıların bakımsızlık, yangın, su baskını, deprem veya çeşitli nedenlerle yıkılacak derecede tehlikeli bir durum alması halinde, bu yapılarla ilgili olarak 10/7/2004 tarihli ve 5216 sayılı Büyükşehir Belediyesi Kanunu, 3194 sayılı Kanun, 16/5/2012 tarihli ve 6306 sayılı Afet Riski Altındaki Alanların Dönüştürülmesi Hakkında Kanun ile 15/12/2012 tarihli ve 28498 sayılı Resmî Gazete’de yayımlanan 6306 Sayılı Kanunun Uygulama Yönetmeliği hükümleri doğrultusunda işlem tesis edilir. Yapıların estetiğinde belediye yetkisi. MADDE 28- (1) Belediyeler meclis kararıyla mahallin ve çevrenin özelliklerine göre yapılar arasında uyum sağlamak, güzel bir görünüm elde etmek amacı ile dış cephe boya ve kaplamaları ile çatının malzemesini ve rengini tayin etmeye yetkilidir. Bu yetki, 1/10/2017 tarihinden önce yapılmış olan yapılar için de kullanılabilir. (2) Büyükşehir Belediye Başkanlığı uygun gördüğü ana arter yollar ve meydanlardan cephe alan binalar ile ilgili şehircilik ve estetik yönünden kurallar getirmeye yetkilidir. Otopark uygulamaları ve açık otoparklar. MADDE 29- (1) Büyükşehir belediye sınırları içindeki boş ada/parsellerde bulunduğu bölgenin otopark ihtiyacını karşılamak amacıyla;. a) 14/7/2005 tarihli ve 2005/9207 sayılı Bakanlar Kurulu Kararı ile yürürlüğe konulan İşyeri Açma ve Çalışma Ruhsatlarına İlişkin Yönetmelik hükümlerine uymak, UKOME ve ilgili belediye encümen kararı alınmak,. b) Açık otopark yerinde yapılacak kontrol kulübesi prefabrik veya kolay taşınabilir malzemeden ve en fazla 2x2 metre ebadında olmak,. c) Üzeri hiçbir şekilde kapatılmamak,. ç) Araç giriş ve çıkışlarını trafiği aksatmayacak şekilde düzenlemek,. d) SİT alanları kapsamında kalan açık otopark yeri talepleri için Koruma Kurulundan uygun görüş alınmak,. e) Amacı dışında kullanılmamak ve işyeri açma ve çalıştırma izni iptal edildiğinde kontrol kulübesi kullanan tarafından yıkılarak kaldırılmak,. şartlarıyla geçici açık otoparklar yapılabilir. BEŞİNCİ BÖLÜM. Yapılara İlişkin Hükümler. Yapı ünite fonksiyonlarına göre yapılaşma koşulları. MADDE 30- (1) Yapıda aşağıdaki kullanımların bulunması zorunludur;. a) İlgili mevzuatında öngörülen ölçülerde enerji odası,. b) Merkezi ısıtma sistemli binalarda kazan dairesi veya kaskat sistemi veya teshin merkezi,. c) Katı yakıt kullanan sobalı binaların bodrum veya zemin katlarında veya bodrum katı bulunmayan binaların ortak alan niteliğini haiz olmak ve eklenti ihdas etmemek kaydıyla bahçelerinde her daire için en az 5.00 m2, en fazla 10.00 m2 odunluk, kömürlük veya depolama yeri,. ç) 27/11/2007 tarihli ve 2007/12937 sayılı Bakanlar Kurulu Kararı ile yürürlüğe konulan Binaların Yangından Korunması Hakkında Yönetmelik, 25/8/1988 tarihli ve 19910 sayılı Resmî Gazete’de yayımlanan Sığınak Yönetmeliği, 22/2/2018 tarihli ve 30340 sayılı Resmî Gazete’de yayımlanan Otopark Yönetmeliği, 5/12/2008 tarihli ve 27075 sayılı Resmî Gazete’de yayımlanan Binalarda Enerji Performansı Yönetmeliği ve 18/3/2018 tarihli ve 30364 mükerrer sayılı Resmî Gazete’de yayımlanan Türkiye Bina Deprem Yönetmeliğinde binada zorunlu olarak bulunması gereken birimler,. asgari ölçülerde yapılır. Kat yükseklikleri. MADDE 31- (1) Kat yükseklikleri uygulama imar planında daha fazla belirlenmemiş ise döşeme üst kotundan döşeme üst kotuna olmak üzere en fazla;. a) Ticaret bölgelerinde; zemin katlarda 4.50 metre, asma katlı zemin katlarda 5.50 metre; diğer katlarda 4.00 metre,. b) Ticaretin de yapılabildiği karma alanlarda; zemin katlarda 4.50 metre, asma katlı zemin katlarda 5.50 metre; diğer katlar konut ise 3.60 metre konut harici ise 4.00 metre,. c) Konut bölgelerinde zemin ve normal katlarda 3.60 metre,. ç) Zemin katında ticaret yapılabilen konut bölgelerinde ise zemin katlarda 4.50 metre, asma katlı zemin katlarda 5.5 metre, diğer katlarda 3.60 metre,. d) Konut bölgelerinde; geleneksel mimari öğeler barındıran ve taşıyıcı sistemi kesme taş yığma bina olarak tasarlanan zemin dâhil 3 katı geçmeyen binalarda zemin ve normal katlarda 4.50 metre,. kabul edilerek uygulama yapılabilir. (2) Bu maddede belirtilen kat yükseklikleri dikkate alınmadan bina yüksekliği verilen planlarda birinci fıkraya göre değerlendirme yapılıp bina yüksekliği yeniden değerlendirilinceye kadar uygulamalar birinci fıkrada belirtilen kat yükseklikleri ile plandaki veya planda belirlenmemişse bu Yönetmelikle belirlenen kat adedinin çarpılması sonucu bulunan bina yüksekliğine göre gerçekleştirilebilir. Ancak bir adada bulunan parsellerin en az dörtte üçünün yürürlükteki planın kat adedine göre yapılaşmış olması halinde mevcut teşekkülün kat yükseklikleri dikkate alınır. (3) Tesisat katının yüksekliği normal kat yüksekliğini aşamaz. Özelliği gereği tesisat katı zorunluluğu olan 60.50 metreyi aşan binalarda tesisat katının 2.00 metresi bina yüksekliğinden ve yapının kat adedinden sayılmaz. (4) İskân edilen katların iç yüksekliği, asma katlar hariç 2.60 metreden az olamaz. Ancak hava maniası olup planla kat adedi belirlenen parsellerde bu yükseklik 2.40 metreye düşürülebilir. (5) Yıkanma yeri, banyo, duş, lavabo yeri, tuvalet, kiler, merdiven altı, her türlü iç ve dış geçitler ve iskân edilmeyen bodrum katları ile müştemilât binalarında, iç yükseklik 2.20 metreye kadar düşürülebilir. (6) Garaj, kalorifer dairesi, odunluk, kömürlük, bodrum katlarda yer alan otoparklar ve benzeri özellik arz eden yerlerin yükseklikleri bu maddede yer alan hükümlere tabi olmayıp, hizmetin gerektirdiği şekilde 2.20 metrenin altında olmamak kaydıyla idaresince tespit ve tayin olunur. (7) Eğitim, sağlık, sanayi yapıları ile sinema, tiyatro ve konferans salonları, katlı otoparklar, düğün salonu, resmî kurum ve kuruşlara ait binalar ve spor salonları gibi özellik arz eden yapılarda iç yükseklikler, teknolojik ve mimari gereklere göre mimari estetik komisyon kararı ile belirlenir. Yapı piyesleri ve ölçüleri. MADDE 32- (1) Konut yapılarında:. a) Her müstakil konutta en az aşağıdaki piyesler bulunur:. Piyes                                                                         Dar Kenarı                     Net Alanı. 1 oturma odası                                                          3.00 metre                      12.0 m2. 1 yatak odası                                                             2.50 metre                      9.00 m2. 1 mutfak veya yemek pişirme yeri                            1.50 metre                      3.30 m2. 1 banyo veya yıkanma yeri                                       1.50 metre                      3.00 m2. 1 tuvalet                                                                    1.00 metre                      1.20 m2. 1 banyo ( tuvalet ile birlikte)                                     1.50 metre                      4.00 m2. b) (a) bendinde belirtilen alan tanımlamasında ek olarak piyes yapılmak istenildiğinde bu şartlar aranmaz. c) 3 veya daha az odalı konutlarda banyo/yıkanma yeri ile tuvalet aynı yerde düzenlenebilir. ç) Hol ve koridor genişlikleri 1.20 metreden az olamaz. d) Mutfak nişi ve oda ile banyo ve tuvaletin aynı mekânda düzenlenmesi halinde her mekân için öngörülen en az alanların toplamı kadar alan düzenlenmek zorundadır. e) Bu fıkrada belirtilen piyesler ile koridor ölçüleri engellilerin de kullanımını sağlayacak standartlara ve erişilebilirlik mevzuatına uygun olmak zorundadır. f) Aynı kattaki bağımsız bölümlerin havalandırmaları aynı boşluğa açılabilir. g) Su depoları ve ıslak hacimlerin altında enerji odaları teşkil edilemez. ğ) Giriş holü, soyunma yeri, sandık odası veya kiler gibi mekanlar oda sayılmazlar. h) Islak hacimlerde tefriş yapılması zorunludur. (2) Umumi binalarda:. a) Yangın, deprem ve erişilebilirlikle ilgili mevzuat ve standarda uygun olmak kaydıyla; uzunluğu 10.00 metreye kadar olan koridorlar 150 cm, 10.00 - 20.00 metre arasındaki koridorlar 180 cm, 20.00 metreyi geçen koridorlar 200 cm’den dar olamaz. b) Resmî kurumlarca yapılacak eğitim binaları, sağlık binaları, spor tesisleri ve benzeri binalarda ilgili bakanlıkça onaylanmış projeleri esas alınır. Bu amaçla yaptırılacak özel binalarda, bu Yönetmelikte kendileri ile ilgili verilenler dışında ilgili bakanlıkların yönetmelikleri dikkate alınır. Umumi binalarda engellilerin kullanımına uygun en az bir lavabo ve tuvalet yapılması zorunludur. Yapılacak olan bu mekanların ebatları, TSE standartlarına uygun olmalıdır. (3) Ticari kullanımlı bağımsız bölümlerde:. a) Dükkan ve büroların dar kenarı 2.00 metreden az olmamak üzerine alanı 6.00 metrekareden az olamaz. b) Alanı 20.00 metre kareden büyük dükkanlarda en az bir adet tuvalet ve lavabo bulunması zorunludur. c) Alanı 300 m²’den daha büyük dükkânlarda yeterli sayıda olmak üzere bay ve bayanlar için ayrı ayrı en az birer adet tuvalet ve lavabo yeri ayrılması şarttır. Tuvaletlerden en az bir tanesi engelli kullanımına uygun olmalıdır. ç) Bağımsız bölüm brüt alanı 300 m²’yi geçen her bir bağımsız ofis-işyeri alanı için bay ve bayan ayrı olmak üzere birer adet tuvalet ve lavabo yeri ile engelliler için tuvalet ayrılması zorunludur. Bununla birlikte bağımsız bölüm brüt alanı 20 m²’den az olan dükkanlarda, her 5 dükkan için 1 adet umumi tuvalet ve lavabo yeri ayrılması zorunludur. Ayrıca tuvaletlerin yapı ortak alanları içerisinde yapılması zorunludur. d) Özellik arz eden binalarda bu Yönetmeliğin kendileri için belirtilen hükümleri geçerlidir. Bina girişleri ve rampaları. MADDE 33- (1) Bina giriş koridoru genişliği, ana merdivene ve asansöre ulaşıncaya kadar dış kapı genişliğinden az olmamak koşuluyla umumi binalarda en az 2.20 metre, diğer binalarda ise en az 1.50 metredir. (2) Ön bahçe mesafesi 10.00 metre ve daha fazla olan parsellerde bordür üst seviyesinden en fazla 2.00 metre inilmek veya çıkılmak suretiyle ön bahçeden bina girişi yapılabilir. (3) Yoldan yüz almayan cephelerden, köprü veya giriş şeridi aksı hizasındaki bordür seviyesinden en fazla 2.00 metre inilmek veya çıkılmak suretiyle giriş yapılabilir. (4) Yoldan doğrudan giriş alan binalarda, girişin hizasındaki bordür taşı üst seviyesinin altında giriş yapılamaz. (5) Tabii zeminden kotlandırılan parseller birinci, ikinci, üçüncü ve dördüncü fıkralardaki şartlara tabii değildir. Girişin, tabii zemine uyumlu olarak düzenlenen merdiven ve rampalarla sağlanması gerekir. (6) Bölge kat nizamını bozacak şekilde tesviye yapılamaz. (7) Konut binalarının zemin katlarının dükkân veya mağaza olarak düzenlenmesi halinde dükkân ve mağaza girişlerinin sadece yol cephesinden yapılması gerekir. (8) Döşeme kaplamalarında kaymayı önleyen, tekerlekli sandalye ve koltuk değneği hareketlerini güçleştirmeyen, standardına uygun malzeme kullanılması zorunludur. (9) Binalarda ve girişlerinde engellilerin erişimine yönelik TS 9111 standardına uyulması zorunludur. (10) Rampaların kenar korumaları, genişlikleri, sahanlıkları, korkuluk ile küpeşte ve kaplama malzemeleri engellilerin de dolaşımına olanak sağlayacak şekilde TS 9111 standardına uygun yapılmak zorundadır. (11) Bina girişlerinde engellilere yönelik ön bahçede parsel sınırına kadar giriş rampası veya merdivene bitişik dar kenarı en az 0.90 metre ve alanı en az 1.20 m² engelli asansörü yeri ya da mekanik kaldırma iletme platformu yapılır. Aile ve Sosyal Hizmetler Bakanlığının görüşü alınmak suretiyle engellilerin kullanımı için farklı uygulama yapılabilir. (12) Bina girişinde ve bina içinde bulunan rampaların eğimleri aşağıdaki değerlere uygun olmak zorundadır:. En fazla yükseklik                                     En fazla eğim. 15 cm ve daha az                                       1:12 (% 8). 16-50 cm arası                                          1:14 (% 7). 51-100 cm arası                                        1:16 (% 6). 100 cm üzeri                                             1:20 (% 5). (13)  Rampalarda ve ara sahanlıklarda kesintisiz olarak 0.90 metre yükseklikte 1. düzey ve 0.70 metre yükseklikte 2. düzey, elle tutulduğunda kolay kavranabilecek şekilde 32-45 mm çapında küpeşte bulunmak zorundadır. (14) Tabii zeminden kotlandırılan parsellerde, engellilerin bodrumdan/zemin katlardan bina girişini sağlamak üzere komşu parsellere zarar vermeyecek şekilde en az rampa ölçülerinde tesviye yapılabilir. (15) Binalara girişi sağlayan köprü ve giriş şeridi ile yaya kaldırımı ve bina girişi arasında kot farkı olduğu durumlarda veya binalara girişin merdivenle sağlanmasının zorunlu olduğu hallerde, merdivenlerin yanı sıra, engellilerce de kullanılmak amacıyla, kaymayı önleyen döşeme kaplamalı, tekerlekli sandalye ve koltuk değneği hareketlerini güçleştirmeyen standardına uygun rampa yapılması zorunludur. (16) Bina giriş sahanlıkları yan bahçe mesafelerine en fazla 2.00 metre yaklaşabilir. Merdivenler. MADDE 34- (1) Merdiven kolu ve sahanlıklar:. a) Ortak merdiven kolu ve sahanlık genişlikleri konut yapılarında Binaların Yangından Korunması Hakkında Yönetmelik hükümlerine göre hesap edilecek kaçış genişliğinden az olmamak üzere 1.20 metreden, diğer yapılarda 1.50 metreden, konutlarda bağımsız bölüm içindeki merdivenler ise 1.00 metreden az olamaz. Çatıya ve bodrum katlarına ulaşan ortak merdivenler ile servis merdivenlerinde de bu ölçülere uyulur. Bu merdivenler ahşap olamaz. b) Merdiven evlerinin bina cephesinden, çatıdan veya ışıklıktan doğrudan ışık alması ve merdivenlerin çatıya ve bodrumlara ulaştırılması zorunludur. c) Merdiven basamakları ve sahanlık ölçülerine dair TSE standartlarının bu maddede belirtilen ölçü ve miktarlardan küçük olması halinde bu madde hükümleri geçerlidir. ç) Merdivenlerin her iki tarafında da engellilerle ilgili TSE erişilebilirlik standartlarına uygun korkuluk ve küpeşte yapılması, ayrıca sahanlık ve merdiven döşemelerinde ve kaplamalarında da standartlara uyulması zorunludur. (2) Merdiven basamaklarının ölçüleri ve özellikleri:. a) Asansörü olmayan binalarda basamak yüksekliği 0.16 metreden, asansörlü binalarda 0.18 metreden, bina dışındakilerde ise 0.15 metreden fazla olamaz. b) Basamak genişliği 2a+b= 60 ila 64 formülüne göre hesaplanır. Formüldeki a: yükseklik, b: genişliktir. Ancak bu genişlik 0.27 metreden az olamaz. c) Balansmanlı (dengelenmiş) merdivenlerde basamak genişliği en dar kenarda 0.10 metre, basamak ortasında 0.27 metreden az olamaz. ç) Basamak uçları çıkıntısız (damlalıksız) olmak zorundadır. (3) Kullanım değişikliğinde ve karma kullanımlı binalarda merdivenler için;. a) Mevcut binalarda, umumi binaya dönüştürmek gibi kullanımı değiştirmeye yönelik taleplerde, mevcut merdiven ölçülerinin yeni kullanıma dair merdiven ölçülerini sağlaması zorunludur. (4) Servis merdivenleri ve ölçüleri hakkında;. a) İskan edilmese de çatı ve bodrum katlara ulaşan ortak merdivenlerde asgari merdiven ölçülerine uyulur. b) Tüm binalarda ana merdivenle bodrum katlarda tertiplenen ortak yerler arasında bağlantı kurulması zorunludur. c) Tek bağımsız bölümlü konut binalarında bodrum katlar iskan edilmediği takdirde dışarıdan ulaşım sağlanabilir. (5) Yangın önlemleri ve kaçış merdivenleri ile ilgili olarak Binaların Yangından Korunması Hakkında Yönetmelik hükümleri geçerlidir. (6) Konut dışı kullanımlarda birden fazla kata yayılan ve herkesin yararlandığı bağımsız bölüm merdivenleri de bu madde hükümlerine tabidir. (7) Binalarda son kattaki bağımsız bölümlerle irtibatlı çatı arası piyeslerine çıkan iç merdivenlerde birinci ve ikinci fıkralardaki şartlar aranmaz. (8) Bu Yönetmeliğin yürürlüğe girmesinden önce yürürlükte olan mevzuata uygun olarak yapılmış yapılara bu Yönetmelik hükümlerine göre kat ilavesi yapılması halinde mevcut merdiven ölçüleri ilave katlar için de aynen uygulanabilir. (9) Karma kullanımlı binalarda her kullanım için ayrı merdiven evi düzenlenmesi zorunludur. Bu kullanımların birbirine dönüştürülmesi durumunda yeni oluşan kullanım için bağımsız genel merdiven oluşturulmadan tadilata izin verilmez. (10) Yüksekliği 1.80 metreden az olan merdiven altları kapatılır. Işıklıklar ve hava bacaları. MADDE 35- (1) Her müstakil ev veya dairede, en az 1 oturma odası ile yatak odalarının doğrudan doğruya hariçten ışık ve hava almaları gereklidir. Bu şekilde ışık ve hava almalarına lüzum olmayan diğer odalarla mutfakların ışıklıktan, yıkanma yeri ve tuvaletlerin ışıklık veya hava bacasından faydalanmaları da mümkündür. Ancak tuvalet ve yıkanma yerleri ile odalar aynı ışıklığa açılamaz. (2) Işıklıkların;. a) 1 ila 6 katlı binalarda dar kenarı 1.50 metreden ve alanı 4.50 m²’den,. b) 7 ve daha fazla katlı binalarda dar kenarı 2.00 metreden ve alanı 9.00 m²’den,. az olamaz. (3) Her türlü binada hava bacalarının asgari ölçüsü 0.60x0.60 m²’dir. Bu alan herhangi bir yapı elemanı (baca, kiriş ve benzeri) ile daraltılamaz. (4) Hava bacaları, şönt baca tipi olarak düzenlenemez. (5) Asgari ölçüdeki bir ışıklık veya hava bacasından her katta en çok dört piyes faydalanabilir. Bu piyeslerin sayısının artması halinde, dörtten fazla her piyes için ışıklık veya hava bacası ölçüsü aynı oranda arttırılır. Ancak, birinci fıkrada belirtilen şekilde ışık ve hava alması gerekmeyen veya lüzumlu ışık ve havayı bu Yönetmelikte tarif edilen şekilde alması mümkün olan piyeslerden, herhangi bir ışıklık veya hava bacasına pencere açılması, bu ışıklık veya hava bacası ölçülerinin arttırılmasını gerektirmez. (6) Her binanın lüzumlu ışıklık veya hava bacası, kendi parseli üzerinde bulunur. Komşu bina ve parselin ışıklık veya hava bacasından faydalanmak suretiyle, bu elemanlarının yapılmasına ve ölçülerinin azaltılmasına izin verilmez. (7) Işıklık ve hava bacaları, bunlara ihtiyacı olan kattan itibaren başlatılabilir. Hava bacalarının ve ışıklıkların bitişik komşu parsele bakan kısımlarının duvar ile kapatılması mecburidir. (8) Binaların bitişik olması gereken komşu tarafından boydan boya ışıklık yapılması halinde, civarın inşaat nizamına aykırı bir görünüm meydana getirmemek üzere, sokak cephesinde bina yüksekliğince kapatılması mecburidir. (9) Binalarda banyo, tuvalet ve benzeri kullanım alanlarının havalandırma bacası ile veya mekanik havalandırma ile havalandırılması zorunludur. (10) Havalandırma bacalarından elektrik ve doğalgaz tesisatı geçirilemez. Bacalar. MADDE 36- (1) Kaloriferli binaların konut olarak kullanılan bağımsız bölümlerinin oturma ve yatma hacimlerinin en az birinde ve sıcak su tesisatı bulunmayan banyo ve mutfaklarında, sobalı binalarda ise tuvalet ve koridor hariç tüm piyeslerde duman bacası yapılması zorunludur. (2) Kaloriferli umumi binaların her katında en az bir adet duman bacası yapılması gereklidir. (3) Konut olarak kullanılan sobalı binaların ticari kullanımlı bağımsız bölümlerinde birer adet duman bacası yapılması zorunludur. (4) Bacaların TSE standartlarına uygun olarak yapılması zorunludur. (5) Yapılarda bina yüksekliğine göre uygun ölçülerde şönt baca yapılabilir. (6) Kapıcı dairesi zorunlu olan konut binalarında, evsel atıkların yerinde ayrıştırılmasını teminen ilgili standartlara uygun atık ayrıştırma bacası için yer ayrılır. Atık ayrıştırma bacası bağımsız bölümlerin kat sahanlıklarında en az bir adet yapılabileceği gibi her bağımsız bölüm içinde de yapılabilir. (7) Atık ayrıştırma bacası tesis edilmesi mümkün olamayan mevcut binalarda bahçe mesafeleri içinde TAKS ve KAKS’a dâhil olmaksızın atık ayrıştırma bacası tesis edilebilir. (8) Şofben, kombi cihazı ve bu gibi ısıtma araçları hayati tehlike arz edecek şekilde yerleştirilemez ve havalandırmadan uzak olan piyeslerle, banyo ve tuvaletlerde yer alamaz. (9) Sınırları ilgili idare tarafından belirlenecek doğalgaz uygulama bölgeleri içinde inşa edilecek, iskân edilebilir bodrum katlar dâhil 5 katlı binaların mutfaklarında, doğalgazla çalışan her cihaz için bir müstakil baca yapılır. (10) Bağımsız bölümlerin mutfaklarında en az bir adet aspiratör bacası yapılır. Bağımsız bölümlerde düzenlenen soba ve aspiratör bacaları, standartlara uygun olarak şönt baca şeklinde düzenlenebilir. 10 katın üzerindeki binalarda aynı baca sistemi yapılmakla birlikte hermetik cihaz kullanılır. (11) Kat kaloriferleri kazanı mutfak dışında özel bir bölmeye konulduğunda, bu mahallin en az 6 m3 hacminde olması, bina dış cephesinden havalandırılması ve bir müstakil bacasının bulunması gerekir. (12) Isıtmada denge bacalı sistemde olmayan doğalgaz sobalarının kullanılması halinde, her sobanın bu maddede belirlenen esaslara göre düzenlenen ayrı bir bacaya bağlanması gerekir. (13) Elektrik-haberleşme, mekanik, doğalgaz tesisatları için ortak tesisat bacası kullanılamaz. (14) Kalorifer daireleri ve bacalar ile ısıtma ve buhar tesisleri, Binalarda Enerji Performansı Yönetmeliği ve Binaların Yangından Korunması Hakkında Yönetmelik hükümlerine uygun olarak düzenlenir. Asansörler. MADDE 37- (1) Tek bağımsız bölümlü konutlar hariç uygulama imar planına göre kat adedi 3 olan binalarda asansör yeri bırakılması, 4 ve daha fazla olan binalarda ise asansör tesisi zorunludur. İskân edilen veya bağımsız bölüm bulunan bodrum katlar dâhil kat adedi 4 ve daha fazla olan binalarda asansör yapılması zorunludur. Daha az katlı yapılarda da asansör yapılabilir. (2) Tek asansörlü binalarda; asansör kabininin dar kenarı 1.20 metre ve alanı 1.80 m²’den, kapı net geçiş genişliği ise 0.90 metreden az olamaz. Asansör kapısının açıldığı sahanlıkların genişliği, asansör kapısı sürgülü ise en az 1.20 metre, asansör kapısı dışa açılan kapı ise en az 1.50 metre olmak zorundadır. Birden fazla asansör bulunan binalarda, asansör sayısının yarısı kadar asansörün bu fıkrada belirtilen ölçülerde yapılması şarttır. Tek sayıda asansör bulunması durumunda sayı bir alta yuvarlanır. TSE standartlarının bu fıkrada belirtilen ölçü ve miktarlardan küçük olması halinde; taban alanında yapılaşma hakkı 120 m²’nin altında olan parseller ile tek bağımsız bölümlü müstakil konut binalarında TSE standartlarına uyulmasına ilgili idaresi yetkilidir. (3) Mevcut binalarda yapılacak tadilatlarda, bu madde hükümlerinin ya da TSE standartlarının uygulanmasında idaresi yetkilidir. (4) Kullanılabilir katlar alanı tek katlı olan binalar hariç 800 m²'den veya kat adedi birden fazla olan umumi binalarda en az bir adet asansör yapılması zorunludur. Ayrıca; kat alanı 800 m²’den ve kat adedi 3'ten fazla olan umumi binalarda, uygulama imar planına göre 10 kat ve üzeri binalarda veya zemin kat üzerinde 24’ten fazla konut kullanımlı bağımsız bölüm bulunan ve kat brüt alanı 250 m²’den fazla olan ofis-işyeri yapılarda ikinci fıkrada belirtilen asgari ölçülere uygun ve en az 2 adet olmak üzere binanın tipi, kullanım yoğunluğu ve ihtiyaçlarına göre belirlenecek sayıda asansör yapılması zorunludur. Bu asansörlerden en az bir tanesinin herhangi bir tehlike anında, arıza veya elektriklerin kesilmesi halinde zemin kata ulaşıp kapılarını açacak, yangına dayanıklı malzemeden yapılmış, kuyu içinde, duman sızdırmaz nitelikte, kesintisiz bir güç kaynağından beslenecek şekilde tesis edilmesi gerekmektedir. (5) 10 kat ve üzeri binalarda asansörlerden en az bir tanesi yük, eşya ve sedye taşıma amacına uygun olarak dar kenarı 1.20 metre ve alanı 2.52 m²’den, kapı genişliği ise net 1.10 metreden az olmayacak şekilde yapılır. (6) Binalarda usulüne göre asansör yapılmış olması, bu Yönetmelikte belirtilen şekil ve ölçülerde merdiven yapılması şartını kaldırmaz. (7) Asansörün yapılması ve işletilmesi ile ilgili hususlarda; bu madde hükümleri de dikkate alınarak, 29/6/2016 tarihli ve 29757 sayılı Resmî Gazete’de yayımlanan Asansör Yönetmeliği (2014/33/AB) ve TSE standartları hükümlerine uyulur. (8) Asansörlerin, bodrum katlar dâhil tüm katlara hizmet vermesi zorunludur. Ancak bağımsız bölüm ya da iskân edilen alan bulunmayan bodrum katlara asansörün ulaştırılması zorunlu değildir. (9) Asansörlere bina girişinden itibaren erişilebilirlik standartlarına uygun engelsiz erişim sağlanması zorunludur. (10) Asansörler, erişilebilirlik standartlarına uygun gerekli donanımlara sahip olmak zorundadır. (11) Özellik arz eden binalarda, binanın kat adedi, yapı inşaat alanı, kullanma şekli göz önünde tutularak asansör sayıları ile asgari ölçüleri ilgili idaresince artırılabilir. (12) Talep halinde, engellilerin bulunduğu mevcut binalarda asansör yapma zorunluluğu olmasa dahi engellilerin erişiminin sağlanabilmesi için bina içinde uygun bir yer olmaması durumunda, ön, yan ve arka bahçe mesafeleri içinde parsel sınırına en az 1.50 m. mesafe bırakmak kaydıyla asgari ölçülerde panoramik asansör veya ulaşılacak katın yüksekliğinin uygun olması halinde mekanik platform yapılabilir. Akaryakıt servis istasyonları. MADDE 38- (1) İmar planlarında akaryakıt servis istasyonu olarak belirlenen alanlarda istasyonlar arası mesafe ve diğer kriterlerle ilgili mevzuata uyulması şartıyla; akaryakıt ve servis istasyonları, CNG otogaz istasyonları, LPG otogaz istasyonları, hidrojen üretim ve dolum istasyonları yapılabilir. (2) Yapı yüksekliği 2 katı geçmemek şartıyla; istasyonların bünyelerinde kullanıcıların asgari ihtiyaçlarını karşılayacak oto-market, çay ocağı, tuvalet, mescit, büfe, oto elektrik, lastikçi, yıkama yağlama fonksiyonları yer alabilir. (3) Yakıt tankı ve borulama sistemlerinin bakım, tadilat veya onarımlarının, TSE standartları ve ilgili kurumların görüşü doğrultusunda yapılması zorunludur. (4) Elektrik enerjisi ile çalışan araçların şarj edilmeleri için ilgili elektrik kurumunun, olumlu görüşü ile otoparklar, akaryakıt istasyonları veya diğer uygun yerlerde elektrikli araç şarj yeri yapılabilir. (5) Akaryakıt istasyonları, ilgili mevzuat hükümlerine ve ilgili standartlara uyularak yapılır. (6) Akaryakıt istasyonları ile servis istasyonları, 4/12/2003 tarihli ve 5015 sayılı Petrol Piyasası Kanunu, 13/10/1983 tarihli ve 2918 sayılı Karayolları Trafik Kanunu, 18/7/1997 tarihli ve 23053 mükerrer sayılı Resmî Gazete’de yayımlanan Karayolları Trafik Yönetmeliği, 15/5/1997 tarihli ve 22990 sayılı Resmî Gazete’de yayımlanan Karayolları Kenarında Yapılacak ve Açılacak Tesisler Hakkında Yönetmelik ile Binaların Yangından Korunması Hakkında Yönetmelik, İşyeri Açma ve Çalışma Ruhsatlarına İlişkin Yönetmelik ve TS 12820 sayılı Akaryakıt İstasyonları Emniyet Gerekleri Standardı hükümlerine uyularak yapılır. (7) LPG İkmal İstasyonları, 2/3/2005 tarihli ve 5307 sayılı Sıvılaştırılmış Petrol Gazları (LPG) Piyasası Kanunu ve Elektrik Piyasası Kanununda Değişiklik Yapılmasına Dair Kanun ve ilgili yönetmelikleri hükümlerine uyularak yapılır. (8) TS 11939 Sıvılaştırılmış Petrol Gazları (LPG)-İkmal İstasyonu-Karayolu Taşıtları için Emniyet Kuralları Standardı hükümlerine uyulur. Su depoları. MADDE 39- (1) Bu Yönetmelikte belirtilen,. a) Çok yüksek yapılarda 30 m3’ten,. b) Umumi binalar ve yüksek katlı yapılarda 15 m3’ten,. c) 0-4 bağımsız bölüme kadar 1 m3’ten, 4-6 bağımsız bölüme kadar 2 m3’ten, 6-10 bağımsız bölüme kadar konut binalarında 3 m3’ten,. ç) Diğer binalarda 5 m3’ten,. az olmamak üzere yapının kullanma amacı, günlük su ihtiyacı, seçilen yangın söndürme sistemi gibi kriterler ile ulusal ve uluslararası standartlara uyulmak ve gerekli drenaj ve yalıtım tedbirleri alınmak şartıyla hacmi belirlenen su deposu bulundurulması zorunludur. (2) Konut binalarında 10 bağımsız bölümden sonraki artan her bağımsız bölüm için su deposu hacmi 0.50 m3 arttırılır. (3) Tüm binalarda su deposunun bulunduğu kat itibarıyla cazibeli akımın mümkün olmadığı durumlarda hidrofor konulması zorunludur. (4) Su depoları ve hidrofor, gerekli drenaj ve yalıtım tedbirleri alınarak binanın bodrum ya da çatı katında tertiplenebileceği gibi aynı koşulları taşımak şartıyla, bina alanı dışında ön, yan ve arka bahçelerde toprağa gömülü şekilde de yerleştirilebilir. (5) Su depoları, taşıyıcı sistemden bağımsız olarak betonarme, paslanmaz çelik veya sıhhi şartlara uygun benzeri malzemeden yapılır. (6) Çatı arasına konulan su depoları mimarı projede gösterilir ve statik hesaplar ile mekanik projeler dikkate alınır. (7) Özellik arz eden yapılarda, Van Büyükşehir Belediyesi İtfaiye Daire Başkanlığının görüşüne göre depo yapılır. Fosseptikler. MADDE 40- (1) Genel olarak pis su kuyuları ile fosseptikler komşu hudutlarına 5.00 metreden fazla yaklaştırılmaz. Ancak bahçe mesafelerinin müsait olmaması halinde özellikle bitişik yapı nizamına tabi yerlerde fenni ve sıhhi mahzur bulunmadığı takdirde bu mesafeleri azaltmaya veya birkaç komşuya ait fosseptikleri bir arada veya bitiştirerek yaptırmaya belediye yetkilidir. (2) Binaların en düşük kanal bağlantı kotu altında kalan pis su deşarjları ise deşarj pompalarının elektrik kesintisi durumunda çalışmayacağı göz önünde bulundurularak; boyutları binanın kullanış şekillerine göre muvakkat depolama imkânını veren ayrı bir rögarda toplanır ve motopomp sistemi kullanılarak kanalizasyon şebekesine verilir. (3) Atık su mecraları ve lağım çukurlarının, yapıların pis su mecralarının kanalizasyon şebekesine veya genel lağım çukuruna bağlanması zorunludur. (4) Yapıların bulunduğu sokakta kanalizasyon şebekesi veya genel fosseptik varsa ilgili idare, mal sahibine tebligatta bulunarak belirtilen süre içinde pis su mecrasının kanalizasyon veya genel fosseptiğe bağlanmasını bildirir. Mal sahibi bu bağlantıyı gerçekleştirmekle yükümlüdür. Aksi takdirde bağlantı belediyesince yaptırılır ve yapılan masraflar %20 fazlasıyla mal sahibinden tahsil edilir. (5) Yapının bulunduğu sokakta kanalizasyon şebekesi veya genel lağım çukuru yoksa ilgili idare, alınması gereken tedbirleri mal sahibine bildirir. Bu bildirimde mevcut olanaklar esas alınır. Mal sahibi idarenin istekleri doğrultusunda taşınmaz içinde tesisat yapmaya zorunludur. Bu tesisatın yaptırılması için ilk önce mal sahibine gerekli tebligat yapılır. Verilen süre içinde idarenin isteği yerine getirilmediği takdirde bu işlem ilgili idare tarafından yapılarak masrafı %20 fazlasıyla ilgilisinden tahsil edilir. (6) Genel olarak, kanalizasyon olmayan yerlerde yapılabilecek lağım çukurları komşu sınırlarına 5 metreden fazla yaklaştırılmaz. Ancak, bahçe mesafelerinin uygun olmaması halinde özellikle blok/bitişik yapı nizamına tabii yerlerde, fenni ve sıhhi mahzur bulunmadığı takdirde bu mesafeyi azaltmaya veya birkaç komşuya ait lağım çukurlarını bir arada veya birleştirerek yaptırmaya VASKİ Genel Müdürlüğü yetkilidir. (7) Lağım çukurlarının hacimleri, VASKİ Genel Müdürlüğünce belirlenir. Korkuluklar. MADDE 41- (1) Binalarda; balkon, teras, galeri boşluğu, sahanlıkların boş kenarları 1'den fazla basamağı bulunan açık merdivenlerde ve rampalarda, istinat duvarı üstünde, 0.50 metreden daha aşağıda veya yukarıda teşekkül etmiş bahçelerde, 1.10 metreden düşük düzenlenmiş bahçe duvarlarında, bulunduğu katın taban döşemesinden itibaren kotu 0.90 metreden az olan pencere boşluklarında, döşeme kotundan itibaren en az 1.10 metre yüksekliğe kadar teknik gereklere ve standartlara uygun olarak korkuluk yapılması mecburidir. (2) Bina son kat açık teraslarında düzenlenen korkulukların ve parapetlerin 1.10 metresi bina yüksekliğinden sayılmaz. (3) Korkuluklar, kırılmaz veya kırıldığında dağılmayan malzemeden ve insan çarpması dâhil, tasarım yüklerini karşılayacak taşıyıcı malzeme ve montaj sistemleri ile yapılır. (4) Korkuluklar düşme, kayma, yuvarlanma gibi sebeplerle insanların can güvenliğini tehlikeye atacak boşluklar içermeyecek şekilde düzenlenir. Boşluklarda, yük altındaki deformasyonlar da dâhil, en fazla 0.10 metre çapında geçişe izin verilir. Kapı ve pencereler. MADDE 42- (1) Bütün yapılarda;. a) Kapı yükseklikleri 2.10 metreden,. b) Kapı net (temiz) genişlikleri bina giriş kapılarında 1.50 metreden, kapıların çift kanatlı olması halinde bir kanat 1.00 metreden,. c) Bağımsız bölüm giriş kapılarında 1.00 metreden, diğer mahallerin kapılarında 0.90 metreden,. az olamaz. Balkon ve tuvalet kapıları 0.80 metreye düşürülebilir. ç) Döner kapılar, belirtilen ölçülerde yapılacak normal kapıların yanında ilave olarak bulunabilir. (2) Umumi binalarda;. a) Ana giriş kapılarının genişliği en az 2.00 metre olmalıdır. Açılan kanatlardan birisi en az 0.95 metre genişliğinde ve eşiksiz yapılmalıdır. b) Ana giriş kapısına merdivenle ulaşılıyorsa engellilerin kullanımı için TS 9111 standardına uygun eğimde ve genişlikte koruma bordürlü ve korkuluklu rampa yapılmalıdır. İç kapılar tamamen eşiksiz ve en az 1.00 metre genişliğinde olmalıdır. Bütün kapılar kaçış yönüne açılır. (3) Kapılarda eşik yapılamaz. Eşik yapılması zorunlu hallerde engellilerin hareketini, yangın çıkışlarını ve benzeri eylemleri engellemeyecek önlemler alınır. (4) Pencerelerde Binalarda Enerji Performansı Yönetmeliğine ve TSE standartlarına uyulması zorunludur. (5) Bitişik ve blok nizama tabi binalarda komşu parsel sınırı üzerindeki bitişik duvarlarda pencere ve kapı açılamaz. (6) Asansörlü eşya taşımacılığı için 3 kattan fazla 10 kattan az katlı binalarda her bir bağımsız bölümün en az bir balkonunun kapısının eni net 0.90 metreden düşük olamaz. (7) Bağımsız bölümün tuvalet, banyo ve benzeri ıslak hacimlerinde mekanik havalandırma yapılmadığı takdirde yapılacak havalandırma penceresinin ölçüsü net 0.30 metre x 0.30 metreden az olamaz. (8) Atriumlu, galeri boşluklu veya iç bahçeli tasarlanan binalarda, bu mekânlara bakan pencere veya camekânların camlarının kırıldığında dağılmayan özellikli olması zorunludur. (9) Bodrum katlardaki mekânların gün ışığından faydalandırılması ve havalandırılması amacı ile yapılan pencerelerde sel, taşkın ve su baskınlarına karşı tedbirlerin alınmış olması ve bunların zemin seviyesinden en az 0.10 metre yukarıdan başlaması zorunludur. (10) Asansörlü eşya taşımacılığı için 3 kattan fazla 10 kattan az katlı binalarda her bir bağımsız bölümün en az bir balkonunun kapısının eni 1.10 metreden düşük olamaz. Balkon olmayan binalarda cepheye bakan ve tamamen açılabilen oda penceresinin eni 1.50 metreden, yüksekliği 2.10 metreden az olamaz. Çatılar. MADDE 43- (1) Çatıların, civarındaki cadde ve sokakların mimari karakterine, yapılacak binanın nitelik ve ihtiyacına uygun olması şarttır. (2) Çatı eğimleri, kullanılacak çatı malzemesi ile yörenin mimari özelliği ve iklim şartları dikkate alınarak ilgili idarenin tasvibi ile tayin edilir. Çatı eğimi içinde kalmak ve silüeti etkilememek kaydıyla çatı örtüsü olarak fotovoltaik paneller de kullanılabilir. (3) Çatı eğimi saçak ucundan hesaplanır. Çatılar parapet üzerine oturtulamaz. Çelik ve prefabrik çatılar hariç çatı eğimi, en fazla bina yüksekliği kullanıldığında %45’ten fazla olamaz. Çatı eğimi hesabında, 0.50 metre saçak boyu esas alınır. (4) Mahya yüksekliği 5.00 metreyi geçmemek kaydıyla; ayrık binalarda kırma, ikili blok binalarda bloğu ile müşterek kırma, iki taraftan da bitişik binalarda ise ön ve arka cepheye akıntılı beşik çatı kurulacağı varsayılarak belirlenir. Farklı çatı tasarımlarında ilgili belediyenin onayı alınır. (5) Merdiven evleri, ışıklıklar, hava bacaları, alın ve kalkan duvarları dördüncü fıkraya göre belirlenen çatı örtüsü düzlemlerini en fazla 0.60 metre aşabilir. Ayrıca zorunlu olan tesisatla ilgili hacimlerin, güneş enerjili su ısıtıcılarının ve çatı pencerelerinin çatı örtüsünü aşmasına ilgili idarece teknik gereklere göre uygun görülecek ölçü ve şekilde izin verilebilir. Asansörlü binalarda TSE standartlarına göre projelendirilecek asansör kulelerinin ve bu bölümlerle birlikte düzenlenen merdiven evlerinin en az ölçülerdeki bölümlerinin, çatı örtüsünü aşmasına da izin verilir. (6) Teras çatılarda 1.10 metre parapet yapılabilir. Teras çatının kullanıma açık olması durumunda 1.10 metre yüksekliğinde parapet veya korkuluk yapılması zorunludur. (7) Çatı aralarına bağımsız bölüm yapılmaz. Bu kısımlarda ancak asgari ölçülerde yapılacak olan su deposu, asansör kulesi, iklimlendirme ve kaskat sistemleri de içerebilen elektrik ve mekanik tesisat hacimleri; Binaların Yangından Korunması Hakkında Yönetmelikte söz konusu hacimlerin ilgili maddelerine uygun olması, yüksekliği kadar cephe hattından çekilmek ve mahya yüksekliğini hiçbir noktada aşmamak kaydıyla yapılabilir. Son kattaki bağımsız bölümlerle irtibatlı piyesler yapılabilir. (8) Çatı arasındaki mekânlarda, çatı eğimi içerisinde kalmak ve fonksiyonunu sağlamak şartıyla asgari yükseklik şartı aranmaz. Ancak, üst kat tavan döşemesi ile çatı örtüsü arasında kalan hacimler, uygulama imar planında aksine bir hüküm yoksa ilave kat döşemeleri yapılmak suretiyle bölünemezler. (9) Yangın güvenliğine ilişkin tedbirler alınmak şartıyla ve konutlar hariç olmak üzere binaların çatı araları; sergi salonu, toplantı salonu, yemekhane, spor salonu gibi fonksiyonlarda ortak alan olarak kullanılabilir. (10) Tescilli yapılar, anıtlar ve kamu yararlı yapılar ile dini yapıların çatı örtüleri ve bunların yapılacak ya da tamir ve tadil edilecek çatı örtüleri bu kayıtlara tabi değildir. (11) Belediyeler meclis kararıyla mahallin ve çevrenin özelliklerine göre yapılar arasında uyum sağlamak, güzel bir görünüm elde etmek amacı ile dış cephe boya ve kaplamaları ile çatının malzemesini ve rengini tayin etmeye yetkilidir. Bu yetki, bu Yönetmeliğin yürürlüğe girmesinden önce yapılmış olan yapılar için de kullanılabilir. (12) Çatıda birden fazla bağımsız bölüme ait birden fazla teras olması halinde birbirleri arasında en az 3.00 metre mesafe bırakılmak zorundadır. Ancak, bodrum hariç 2 katı geçmeyen binalarda çatıdaki değişik çözümlerin kabulünde ilgili idaresi yetkilidir. (13) Çatı arasının son kat bağımsız bölümü ile birlikte kullanılması amacıyla son kat tavan döşemesi kısmen veya tamamen yapılmayabilir. (14) Teras çatılarda çatı bahçesi olarak düzenleme yapılabilir. Bahçe düzenlemesi yapılabilmesi için gerekli olan 0.50 metre toprak dolgu, parapet yüksekliğine dâhil edilmez. Ortak alan olarak kullanılan teras çatılarda; bahçe düzenlemesi yapılması halinde merdiven evi yanında, bina sakinleri tarafından kullanılmak üzere, tuvalet, lavabo, çay ocağı, bahçe düzenlemesinde kullanılacak malzemeleri depolamak için merdiven evine bitişik, toplam teras alanının %10’unu ve 20 m²’yi geçmeyen ve en fazla 3.00 metre yüksekliğinde kapalı mekân oluşturulabilir. Kapalı mekân bina ön cephesine 3.00 metreden fazla yaklaşamaz. Ayrıca rezidans, otel, apart otel gibi konaklama tesislerinin teras çatılarında bina cephelerine 3.00 metreden fazla yaklaşmamak, en fazla 1.50 metre derinliğinde olmak ve parapet kotunu aşmamak koşuluyla açık havuz yapılabilir. (15) Son kattaki bağımsız bölüm ile kendi içinde irtibatlandırılarak çatı arası piyesler yapılabilir. Yapılacak piyesler, açık teraslar ait olduğu bağımsız bölümün son kattaki sınırlarını geçemez. En fazla 0.50 metre saçaklar bu sınırlara dâhil değildir. Saçak sınırlarını da alttaki bağımsız bölüm kullanabilir. Çatı arası piyesi iklim şartları ve çatı eğimi göz önünde bulundurularak betonarme döşeme yapılır. (16) Kalkan duvarlar ve çatı arasındaki bölme duvarlar çatı eğimine paralel olarak ve 0.60 metre yüksekliği aşmamak kaydıyla yapılabilir. Ancak teras çatılarda bağımsız bölümler arasında kalan bölme duvarlar 2.40 metre yüksekliği geçemez. (17) Çatı piyeslerinin aydınlatılması amacıyla çatı örtüsü üzerinde kuşluk yapılabilir. Bu pencereler saçak ucundan itibaren en az 1.00 metre ve çatı köşelerinden 1.50 metre çekilerek yapılır. Kuşlukların genişliği ait olduğu piyes cephesinin yarısından fazla olamaz. Ayrıca kuşlukların yüksekliği mahya yüksekliğini ve hiçbir koşulda 3.00 metreyi aşamaz. (18) Umumi binalarda mevsimsel şartlardan dolayı çatılarda oluşacak ısı, ses, su yalıtımı ve benzeri yapısal sorunlara karşı ve bununla ilgili teknik çözümler üretmeye ilgili idaresi yetkilidir. (19) Otel, sağlık merkezi, kamu kuruluşları, eğitim yapıları ve tek bağımsız bölümden oluşan müstakil konutlar dışında kalan yapılarda teras çatı yapılamaz. Çıkmalar. MADDE 44- (1) Binalarda taban alanı dışında kendi bahçe hudutları dışına taşmamak şartı ile binanın her cephesinde açık ve kapalı çıkma yapılabilir. Ancak;. a) Kapalı çıkmalar;. 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (a) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. b) Açık çıkmalar;. 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (b) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. 4) Bitişik nizamda bitişik olduğu komşu sınırına 2.00 metreden fazla yaklaşamaz. (2) Açık ve kapalı çıkmaların tabii zeminden veya tesviye edilmiş zeminden çıkma altına kadar en yakın şakûli mesafesi en az 2.40 metre olmak zorundadır. Ön bahçe mesafesi 3 metre ve daha az olan parsellerde; ön bahçeye yapılacak çıkmalarda, yol kotu ile çıkma altı arasındaki düşey mesafe hiçbir yerde 2.40 metreden az olamaz. (3) Zemin katta kendi parsel hududu dışına taşmayan, hangi katta yapılırsa yapılsın 0.20 metreyi geçmeyen, kullanım alanına dâhil edilmeyen motif çıkmalar yapılabilir. Bahçe içinde yapılacak üstü açık teras ve zemin kat giriş merdivenleri ile bina cephesinden itibaren genişliği 2.50 metreyi geçmemek, tretuvar dışına taşmamak ve en alçak noktası tretuvar kotundan en az 2.50 metre yükseklikte yapılacak giriş saçakları çıkma olarak değerlendirilmez. Motif çıkmalar, açık ve kapalı çıkma önüne yapılacak ise motif çıkma da dâhil olmak üzere çıkma genişliği birinci fıkranın (a) ve (b) bentlerinde açıklanan hükümlere göre belirlenir. (4) Bina cephelerinde, mimari projesinde cephe estetiği ve tasarımı göz önünde bulundurulmak ve detay projeleri verilmek, hafif malzemeden yapılmak, parsel sınırına taşmamak ve kapalı mekân oluşturmamak kaydıyla 0.50 metreye kadar güneş kırıcı yapılabilir. (5) İlgili belediyeler, binaların cephelerine konulmak istenen klima yerlerinin tespitine ve son kattan sonra düzenlenen tesisat alanlarının da binanın mimarisine uygun bir şekilde kapatılmasına yetkilidirler. (6) Ayrık nizam emsalli parsellerde; zemin katta bina taban alanına katılmayan boşluklar oluşturulduğunda, normal katlarda bu boşluklar üzerinde yapılacak çıkmalar arasındaki uzaklık 3 metreden az olamaz. Saçaklar. MADDE 45- (1) Uygulama imar planında belirlenmemiş ise 1.00 metreyi geçmeyen saçak yapılabilir. Saçakların şekli ve genişliği, yörenin mimari karakterine ve yapılacak yapıların özelliğine göre mimari estetik komisyonu kararı alınarak ilgili idarece de tayin edilebilir. (2) Saçaklar parsel sınırlarını aşamaz. (3) Binada çıkma yapılması halinde saçak genişliği çıkmadan itibaren 0.50 metreyi aşamaz. (4) Binaların saçaksız olması veya saçak genişliği hakkında çevresindeki ve bitişiğindeki binalar ile mimari ahenk temin edecek şekilde karar almaya ilgili belediyenin imar birimi yetkilidir. (5) Tescilli binalar ile sefaret, cami ve benzeri binaların saçak ölçü ve nitelikleri bu madde hükümlerine bağlı değildir. Bahçe duvarları. MADDE 46- (1) Bahçe duvarlarının yüksekliği; binaların yol tarafındaki cephe hatlarının önünde, yoldan kotlandırılan binalarda kaldırım üst kotundan itibaren 0.50 metreyi, yoldan yüksek olup tabi zeminden kotlandırılan binalarda ise parselin yol sınırındaki tabi zemin kotundan itibaren 0.50 metreyi, yol cepheleri gerisinde ise 1.5 metreyi geçemez. Ayrıca üzerlerine yükseklikleri 1.00 metreyi aşmayan parmaklık yapılabilir. (2) Eğimli yollarda/arazilerde bahçe duvarı üst kotunun tretuvardan en fazla 1.50 metre yükseldiği durumlarda duvar üstten kademelendirilir. Fazla meyilli ve tehlike arz eden yerlerde uygulanacak şekli takdire idare yetkilidir. (3) Devletin güvenlik ve emniyeti ile harekât ve savunma bakımından gizlilik veya önem arz eden bina ve tesisler ile okul, hastane, cezaevi, ibadet yerleri, elçilik, sefarethane, açık hava sineması ve benzerleri gibi özellik arz eden bina ve tesislerin bahçe duvarları ile sanayi bölgelerinde yapılacak bahçe duvarları bu madde hükmüne tabi değildir. (4) Tesviye edilmiş zemin üzerinden 1.50 metreyi geçen bahçe ve istinat duvarları betonarme yapılmak zorundadır. Kapıcı dairesi, bekçi odası ve kontrol kulübeleri. MADDE 47– (1) Kapıcı dairesi ve bekçi odası yapılacak binalar:. a) Konut kullanımlı bağımsız bölüm sayısı 40’tan fazla olan ve katı yakıt kullanan kaloriferli veya kalorifersiz binalar için bir adet kapıcı dairesi yapılması zorunludur. Birden fazla yapı bulunan ve toplam bağımsız bölüm sayısı 40’tan fazla olan parsellerde de bu hüküm uygulanır, ancak bağımsız bölüm sayısının 80’i aşması halinde ikinci bir kapıcı dairesi yapılır. Ayrıca, birden fazla yapının bulunduğu parsellerde 60’tan fazla bağımsız bölümü olan her bir bina için mutlaka ayrı bir kapıcı dairesi yapılır. b) Katı yakıt haricindeki diğer ısıtma sistemleri kullanılan konut kullanımlı binalar için bağımsız bölüm sayısının 60’tan fazla olması halinde bir, 150’den fazla olması halinde 2 kapıcı dairesi yapılması zorunludur. İlave her 150 daire için ek bir kapıcı dairesi yapılır. c) Sıra evler düzeninde, ayrık, ikiz nizamda tek bağımsız bölümlü 1’den fazla müstakil konut binası bulunan parsellerde kapıcı dairesi yapılması mecburiyeti aranmaz. ç) Yapı inşaat alanı 2000 m2’den fazla olan işyeri ve büro olarak kullanılan binalarda bekçi odası yapılması şarttır. (2)  Kapıcı dairelerinin ve bekçi odalarının ölçü ve nitelikleri:. a) Kapıcı daireleri, doğrudan ışık ve hava alabilecek şekilde düzenlenir. b) Taşkın riski taşıyan alanlarda kalan binalarda düzenlenecek kapıcı dairelerinin kapı ve pencere boşluklarının alt seviyesi su taşkın seviyesinin en az 1.50 metre üzerinde olmak zorundadır. c) Kapıcı dairelerinin toprağa dayalı ve iskân edilebilen bodrum katlarda yapılması halinde, oturma odası ve bir yatak odasının dış mekâna açılması bu mekânların taban döşemesinin üst seviyesinin tabii veya tesviye edilmiş zemine gömülü olmaması, kapı ve pencere açılmak suretiyle, doğal aydınlatma ve havalandırmasının sağlanması sel, taşkın ve su basmasına karşı önlem alınmış olması zorunludur. Kapıcı dairelerinin toprağa gömülü duvarlarında kuranglez yapmak suretiyle kapı ve pencere açılamayacağı gibi, bu duvarlarda pencere açılabilmesi için pencere denizliğinin tabii zeminden veya tesviye edilmiş zeminden en az 0,90 metre yukarıda konumlanması gerekir. ç) Bina içinde düzenlenen kapıcı daireleri, en az brüt 50 m2’dir. Kapıcı dairelerinde, her birisi en az 9 m2 ve dar kenarı en az 2.50 metre olmak üzere 2 yatak odası ve 12 m2’den az olmamak üzere 1 oturma odası, en az 3,3 m2 mutfak ve banyo veya duş yeri ve tuvalet bulunur. d) Bina dışında tertiplenen kapıcı daireleri en fazla brüt 40 m2 olmak zorundadır. Bu fıkranın (ç) bendinde yer alan ölçüleri sağlayacak şekilde 1 yatak odası, 1 oturma odası, mutfak ve banyo veya duş yeri ve tuvalet bulundurulur. (3) Bekçi odası en az 4 m2 büyüklüğünde, doğrudan ışık ve hava alabilecek şekilde düzenlenir. Bekçi odasında en az 1.5 m2’lik bir tuvalet yer alır. (4) Kontrol kulübeleri:. a) Üzerinde birden fazla yapı yapılması mümkün ve yüzölçümü en az 1000 m2 olan parsellerde, istenmesi halinde, trafik emniyeti bakımından tehlike arz etmemek ve hiçbir şartta parsel sınırını aşmamak kaydıyla bahçe mesafeleri içinde kontrol kulübesi yapılabilir. b) Kontrol kulübesi 9 m2’yi geçemez. c) Kontrol kulübesinin yüksekliği tabii veya tesviye edilmiş zeminden itibaren en fazla 4.00 metredir. ç) Kontrol kulübesi ile esas bina arasındaki mesafe 2.00 metreden az olamaz. d) Devletin güvenliği bakımından özellik arz eden parsellerde bu fıkrada belirtilen ölçülere uyulma şartı aranmaz. Portikler. MADDE 48- (1) Portikli yapıların yapılacağı cadde ve sokaklar uygulama imar planı kararı ile belirlenir. (2) Genel olarak portik bırakılması gereken yerlerde, portik yüksekliği 3.50 metre, derinliği ise 4.00 metredir. Ancak, civarın teşekkül tarzı ve mevkiin özellikleri dolayısıyla bu miktarlar ilgili idarece değiştirilebilir. (3) Portiğe ve doğrudan yola açılan bina giriş kapıları dışa açıldığında, gizlenecek kadar bina giriş holüne doğru çekilir. Fırınlar. MADDE 49- (1) 14/7/2005 tarihli ve 2005/9207 sayılı Bakanlar Kurulu Kararı ile yürürlüğe konulan İşyeri Açma ve Çalışma Ruhsatlarına İlişkin Yönetmelik hükümleri saklı kalmak üzere fırınlar; sanayi, küçük sanayi, organize sanayi, konut dışı çalışma alanları ile ticaret bölgelerinde yapılabilir. Katkılı pide, kebap, simit fırınları ve geleneksel tandır ocakları, zemin katı işyeri olarak kullanılabilen binalarda yapılabilir. (2) Bu maddede belirtilen yerlerde öncelikle ilgili mevzuata ve standartlara uyulur. (3) Fırınların tanziminde;. a) Mevcut binalarda ekmek fırını hariç fırın ve tandır yapılması durumunda, Kat Mülkiyeti Kanunu hükümlerine uyulur. b) Ekmek fırınları; ayrık nizam yapılaşma bölgelerinde müstakil olarak yapılır. c) Alışveriş merkezleri içinde bulunan 1000 m² ve üstü alana sahip hipermarket, süpermarket, grossmarket ve megamarket gibi adlarla açılan işyerleri bünyesinde yer alan fırınlarda, ayrık nizamda müstakil bina şartı aranmaz. ç) Projesinde, İşyeri Açma ve Çalışma Ruhsatlarına İlişkin Yönetmelikteki sınıfları belirtilmek ve bu sınıflara uygun asgari alan kriterlerine uyulmak zorundadır. d) Duvar ve döşemelerinde ısı ve ses yalıtımı uygulanır. Binanın taşıyıcı sisteminin ve fırınla ilgisi olmayan diğer bağımsız bölümlerin ısı değişiminden olumsuz etkilenmemesi için proje müelliflerince veya bu konunun uzmanı teknik elemanlarca hazırlanan rapora göre gerekli tedbir alınır. e) Mekanik tesisat projelerinde, kanalizasyon bağlantısına, her türlü böcek ve kemirgen girişini önlemek için tek yönlü vana yani çekvalf konulur. f) Baca ölçülerinin hesapları ve detaylarının TSE standartlarına uyularak mimari projeye işlenmesi esastır. Ayrıca, bacaların bina iç duvarlarında tesis edilmesi ve filtre takılması şartı aranır. g) Trafik açısından Van Büyükşehir Belediyesi UKOME’den uygun görüş alınmalıdır. ğ) Tesisin ihtiyacı olan otopark kendi parselinde karşılanır. h) TSE standartları ve ilgili mevzuat hükümleri uyarınca gerekli tedbirler alınır. (4) Fırınlardaki pişirme yerleri için bulunması gereken piyesler ve en az ölçüleri aşağıda gösterilmiştir:. a) Fırın önü; satış yeri ve tezgâhın bulunduğu kısım en az 25 m² alanlı; duvarları tavana kadar mermer, fayans ve benzeri malzeme ile kaplı olmalıdır. b) Hamurhane; diğer bölümlerden duvarla ayrılmalı ve duvarları tavana kadar mermer, fayans ve benzeri malzeme ile kaplanmalıdır. c) Un deposu; diğer bölümlerden kâgir duvarlarla ayrılmış, aydınlık ve havadar olmalıdır. Depo, fırının günlük kapasitesine göre un depolamaya uygun büyüklükte ve en az 50.00 m² olmalıdır. Bir kattan fazla katı olan fırınlarda un deposu, ikinci katta ise havuz yapılması zorunludur. Havuz yerden en az 0.50 metre yükseklikte, etrafında dolaşılabilen, iç kısmı mozaik, mermer ve benzeri malzeme ile kaplı olmalıdır. ç) Yakıt ve su deposu; bulunması durumunda, fırın kapasitesine uygun büyüklükteki yakıt deposu ham ve mamul maddelerin konulduğu bölümlere bitişik olmalıdır. Şehir suyu ile beslenen ve her yıl temizlenen pas ve kir tutmayan bir malzemeden yapılmış en az 5 tonluk su deposu yapılmalıdır. d) Otomatik elek; harman yeri ile hamurhane arasındaki bir bölüme kapasiteye ve fırının çalışma temposuna uygun olarak monte edilmeli ve daima çalışır halde bulundurulmalıdır. e) Tuz bölümü; fırının kapasitesine göre uygun büyüklükte olmalıdır. f) Her fırında en az 6.00 m² alanlı tuvalet, lavabo ve duş bölümü olmalıdır. Tuvalet, duş ve yatakhane imalat kısmı ile doğrudan irtibatlı olarak yapılamaz. g) Mutfak; temizlik şartları ile teknik diğer şartları haiz, en az 6.00 m² alanlı olmalıdır. ğ) Yemek yeme, dinlenme ve soyunma yeri; diğer bölümlerden duvarla ayrılmalı ve alanı en az 15.00 m² olmalıdır. h) Her fırında 15.00 m2 alanlı, 6 kişilik ve diğer bölümlerden ayrı bir yatakhane bulunmalıdır. ı) Büro bölümü; diğer bölümlerden duvarla veya alüminyum doğrama ile ayrılmış en az 6.00 m² alanlı olmalıdır. i) Hamur dinlendirme ve mayalandırma yeri; diğer bölümlerden duvarla ayrılmış, duvarların iç kısımları fayans, mermer ve benzeri malzeme olmak üzere kaplanmış olmak kaydı ile en az 9.00 m² alanlı olmalıdır. j) Malzeme odası; diğer bölümlerden duvarla ayrılmış içi mermer veya fayans kaplanmış olmak kaydı ile en az 25.00 m² alanlı olmalıdır. k) Jeneratör odası; diğer bölümlerden duvarla ayrılmalı, bu odaya ham ve mamul maddelerin konulduğu kısımlara uğramadan kolaylıkla ulaşılabilmeli, odanın ses yalıtımı sağlanmalı ayrıca, jeneratörden çıkacak gazı tahliye edecek baca tertibatı yapılmalıdır. l) Bütün bölümlerin zemini kolay temizlenebilir seramik, dökme mozaik veya karo mozaik ve bunun gibi maddeler ile kaplanmış ve kirli suların kendiliğinden akmasına imkân sağlayacak eğimde, kanalizasyon seviyesinden yukarıda inşa edilmelidir. m) Hamurhane, un deposu, pişirme yeri en az temiz 3.60 metre diğer bölümler en az temiz 2.60 metre yükseklikte olmalıdır. (5) Üçüncü ve dördüncü fıkra hükümlerine uyulmaması durumunda ruhsat düzenlenemez. Pasajlar ve alışveriş merkezleri. MADDE 50- (1) Ticaret bölgelerinde yapılacak pasajların;. a) Taban döşemesi üzerinden tavan alana kadar olan yüksekliğinin 3.50 metreden, uzunluğunun 30.00 metreden az olmaması,. b) Her biri 1.50 metreden dar olmayan en az 2 giriş-çıkış kapısı ile yeteri kadar havalandırma bacası veya tertibatını haiz bulunması, pasaj giriş ve çıkışlarının erişilebilir olması,. c) Birden fazla katlı olmaları halinde her bir kat arasında bu Yönetmelikte belirtilen şartlara uygun merdiven olması ve erişilebilirlik standartlarına uygun düzenlemelerin yapılması,. ç) Bir kısmı veya diğer katları başka maksatlar için kullanılan binalar içerisinde bulunmaları halinde, diğer esas giriş merdiven, asansör ve geçit gibi tesislerle, bu tesislere ayrılan yerlerin pasaj dışında ve müstakil olarak tertiplenmesi,. gereklidir. d) Kapasiteye bağlı olarak ilgili idaresince uygun görülen büyüklük ve miktarda çocuk oyun alanı, bay ve bayan tuvaletler, bebek bakım alanları, ilk yardım alanı ve çarşı bütününde 30 m2’den küçük olmamak üzere ihtiyacı karşılayacak büyüklükte mescit ayrılır. (2) Alışveriş merkezlerinde; 26/2/2016 tarihli ve 29636 sayılı Resmî Gazete’de yayımlanan Alışveriş Merkezleri Hakkında Yönetmelik hükümlerine uyulur. Tuvaletler. MADDE 51- (1) Yarısı kadınlar, yarısı erkekler için olmak üzere; iş hanı, büro, alışveriş merkezi, çarşı, pasaj ve mağaza gibi binalar ile otel ve benzerleri binalarda her 25 kişi için en az birer adet, resmî binalar ile sinema, tiyatro gibi umumî binalarda ise her 50 kişi için en az birer adet tuvalet yapılması zorunludur. Bu yapılarda engellilerin erişiminin sağlanmasına yönelik tedbirler alınarak en az 1 kadın, 1 erkek olmak üzere engellilerin kullanımına ve erişilebilirlik standardına uygun tuvalet ayrılır. (2) İbadet yerleri, şehirlerarası yollarda yer alan dinlenme tesisleri, meydan ve park gibi yerlerde yapılacak umumî tuvaletlerin en az yarısının, diğer yapılarda ise en az üçte birinin alaturka tuvalet taşlı olması sağlanır. (3) Tuvaletlerde yeterli sayıda pisuar ve lavabo bulundurulur. Resmî binalar, işyeri, büro, fabrika gibi yerlerde çalışan sayısı, mağaza, alışveriş merkezi, çarşı, pasaj gibi yerlerde tahmini müşteri sayısı, lokanta, sinema, tiyatro gibi yerlerde oturma sayısı, otel ve benzeri konaklama tesislerinde yatak sayısı ve bu hesaplamalara dâhil olarak ziyaretçi sayıları ve diğer farklı özellikler dikkate alınarak yeterli tuvalet ayrılır. (4) Birden fazla kullanımı haiz binalarda her kullanım için bu maddedeki kriterlere göre ayrı ayrı değerlendirme yapılır. Uluslararası kurallara tabi yapılarda bu Yönetmelikte belirtilenden az olmamak kaydıyla uluslararası kuralların gerektirdiği sayıda tuvalet yapılması zorunludur. (5) Umumî binalarda çalışan, müşteri ve ziyaretçi gibi tüm kullanıcıların ihtiyaçlarının karşılanması amacıyla kapasite hesabına göre belirlenen büyüklük ve sayıda erişilebilirlik standardına uygun engelli tuvaleti yapılır. (6) Özellik arz eden binalarda hesaplama sonucu bulunan tuvalet sayısını arttırma veya azaltmaya ilgili idare yetkilidir. Çay ocakları. MADDE 52- (1) Büro, iş hanı, alışveriş merkezi, pasaj gibi ticari binalarla, sanayi tesislerinde; kullanma alanı en az 3 m² olmak, 0.45 x 0.45 metre ebadında hava bacasıyla havalandırılmak, bir ateş bacasıyla irtibatlandırılmak kaydıyla çay ocakları bağımsız bölüm olarak düzenlenebilir. (2) Çay ocaklarının nizamı ışıklıktan veya doğrudan ışık ve hava alması halinde hava bacasına gerek yoktur. Yığma, ahşap ve kâgir yapılarda aranan şartlar. MADDE 53- (1) Yığma yapıların tasarımı ve analizinde Türkiye Bina Deprem Yönetmeliği esaslarına uyulur. (2) Binalar, güncel teknik mevzuat ile fen ve sanat kurallarına uygun olarak;. a) Binayı etkiyebilecek bileşik etkilere karşı yeterli dayanıma sahip olacak ve etkileri güvenli bir şekilde zemine aktarabilecek ve aynı zamanda civar yapılara herhangi bir zarar vermeyecek şekilde,. b) Temel zemininde oluşabilecek oturma, kabarma, büzülme ve donma sebebiyle yapı stabilitesi bozulmayacak biçimde,. tasarlanarak inşa edilmek zorundadır. Bodrumlar. MADDE 54- (1) Katı yakıt kullanan sobalı binaların bodrum veya zemin katlarında veya teknik olarak bodrum kat tesis edilememesi durumunda yüksekliği 2.20 metreyi geçmemek üzere bahçelerinde; ortak alan niteliğini haiz olmak ve eklenti ihdas etmemek kaydıyla her bağımsız bölüm için en az 5 m2, en fazla 10 m2 odunluk, kömürlük veya depolama yeri ayrılması zorunludur. (2) Bodrum kapısı tamamen tretuvar üzerinde kalan fazla meyilli yollar dışında yapılacak ön bahçesiz binalarda, yol cephesinde bodrum girişi yapılamaz. (3) Toprağa dayalı bodrum katlarda bulunan konutlarda oturma odası ve bir yatak odasının; taban döşemesinin üst seviyesinin tabii veya tesviye edilmiş zemine gömülü olmaması, doğal aydınlatma ve havalandırmasının pencere açılmak suretiyle sağlanması, sel, taşkın ve su baskınlarına karşı tedbirlerin alınmış olması zorunludur. Bu bağımsız bölümlerin kısmen veya tamamen tabii ve tesviye edilmiş zemin altında kalan duvarlarında pencere açılamaz. (4) Ticari alanlarda yapılan binaların ticari amaçla kullanılan bodrum katlarında döşemenin zemine gömülü olmama şartı aranmaz. Bu tür binalarda suni havalandırmanın sağlanması ile engellilerin dolaşımına olanak sağlayan erişilebilirlik standartlarına uygun rampa, yürüyen bant ve benzeri önlemler alınır. (5) Konut alanında kalmakla birlikte, ilgili idare meclisince yol boyu ticaret kararı alınan yol güzergâhlarında zemin katta, halkın günlük ihtiyaçlarını karşılamaya dönük olarak ticaret yapılabilir. Bu kullanımların bodrum katlarında içten bağlantılı piyesleri olabilir. Bu piyesler binanın ortak alanları ve müştemilatlarıyla irtibatlandırılamaz. Ancak, köşe başı veya köşe başından başka iki yola cephesi olan parsellerde yapılacak binaların yola cephesi bulunan bodrum katlarına ticari kullanımlı bağımsız bölüm yapılabilir. Bu bölümlerin üst ve alt kattaki mekânlarla içten bağlantısı sağlanabilir. Ticari kullanımların altında konut yapılamaz. (6) Toprağa dayalı tüm bodrum katlarda, dış etkilere karşı ısı ve su yalıtımı yapılması zorunludur. (7) Bina etrafında mütemadi kuranglez tesis edilemez. Kuranglezlerden giriş çıkış yapılamaz. Ancak, yol cephesinde bulunmayan kuranglezlerinden kaçış amacıyla çıkış tertiplenebilir. Kuranglezlerde sel, taşkın ve su baskınlarına karşı tedbirlerin alınmış olması zorunludur. (8) Arazi eğiminden faydalanmak amacıyla veya mimari nedenlerle, binalar bloğunun, bir binanın veya bağımsız bir dairenin; belirlenen bina yüksekliğini aşmamak, belirli piyesler için tespit olunan asgari kat yüksekliklerine veya bu Yönetmeliğin diğer hükümlerine aykırı olmamak şartı ile çeşitli katlarda ve/veya farklı taban ve/veya tavan seviyelerinde düzenlenmesi mümkündür. Ayrıca, zemin katların binanın kot aldığı yol cephesi üzerinde bulunmayan piyesleri ile yol cephesinde yer alan piyeslerinin yol cephesinde kalmayan ve piyes derinliğinin yarısını aşmayan bir kısım alanları, zemin kat kotundan farklı kotta düzenlenebilir. Müştemilatlar. MADDE 55- (1) Binaların müştemilat kısımları, mümkün ise binanın bodrumunda, aksi halde bahçede tertiplenir. (2) 4 tarafı yol ile çevrili istisnai parseller dışında esas binaların yol tarafındaki cephe hatlarına tecavüz eden müştemilat binası yapılamaz. Bu gibi istisnai parsellerde müştemilat binalarının yapılacağı yeri tayine idare yetkilidir. (3) Müştemilat binalarının;. a) Dar kenarı 4.00 metreden, en yüksek noktasının tabii zeminden yüksekliği 2.50 metreden fazla olamaz. b) Binaya bitişik oldukları takdirde, komşu parsel sınırına, aksi halde binaya ve ayrıca komşu parsel sınırına uzaklıkları bu Yönetmelikle veya planla belirlenen miktarlardan az olamaz. c) Yapı cinsleri ahşap olamaz. ç) Parsel durumu müsait olduğu takdirde esas binanın inşasından önce de yapılması mümkündür. d) Kapıcı dairesi, garaj, odunluk, kömürlük, depo, mutfak, çamaşırhane ve benzeri hizmetler için olup, maksadı dışında kullanılamaz. (4) Müştemilatlar mimari projede ve vaziyet planında gösterilir. Bahçede yapılmasının zorunlu olduğu hallerde; bu Yönetmelikte veya planında belirtilen şartlara ve çekme mesafelerine uyularak yapılır. Paratonerler. MADDE 56- (1) İçinde patlayıcı madde bulundurulan yerlerle, sivri ve yüksek bina ve tesislere Binaların Yangından Korunması Hakkında Yönetmelik gereği, TSE standartlarına uygun paratoner konması mecburidir. ALTINCI BÖLÜM. Projeler ve Yapı İzin Belgeleri. Yapı ruhsatına ilişkin genel hükümler. MADDE 57- (1) Projeler ve yapı izin belgelerine ilişkin hususlarda;. a) Yapı ruhsatına ilişkin genel hükümlere ilişkin olarak Planlı Alanlar İmar Yönetmeliğinin 54 üncü maddesi,. b) Yapı ruhsatı işlemlerine ilişkin olarak Planlı Alanlar İmar Yönetmeliğinin 55 inci maddesi,. c) Kamu alanlarında yapılacak yapılarda ruhsata ilişkin olarak Planlı Alanlar İmar Yönetmeliğinin 56 ncı maddesi,. ç) Yapı projelerine ilişkin olarak Planlı Alanlar İmar Yönetmeliğinin 57 nci maddesi,. d) Binalarda tasarruf tedbirleri ve iklim değişikliğine dair ilkelere ilişkin olarak Planlı Alanlar İmar Yönetmeliğinin 57/A maddesi,. e) Esaslı tadilata ilişkin olarak Planlı Alanlar İmar Yönetmeliğinin 58 inci maddesi,. f) Yapı ruhsatı gerekmeyen inşai faaliyetlere ilişkin olarak Planlı Alanlar İmar Yönetmeliğinin 59 uncu maddesi,. g) İstinat duvarlarına ilişkin olarak Planlı Alanlar İmar Yönetmeliğinin 60 ıncı maddesi,. ğ) Muvakkat yapıya ilişkin olarak Planlı Alanlar İmar Yönetmeliğinin 61 inci maddesi,. h) Elektronik haberleşme istasyonlarına ilişkin olarak Planlı Alanlar İmar Yönetmeliğinin 62 nci maddesi,. ı) Şantiye binaları hakkında Planlı Alanlar İmar Yönetmeliğinin 63 üncü maddesi,. i) Yapı kullanma iznine ilişkin olarak Planlı Alanlar İmar Yönetmeliğinin 64 üncü maddesi,. j) Yapı kullanma izinlerinde başvuru sahibinden bilgi ve belge istenmesine ilişkin esaslar hakkında Planlı Alanlar İmar Yönetmeliğinin 65 inci maddesi,. k) Mimari estetik komisyonları hakkında Planlı Alanlar İmar Yönetmeliğinin 66 ncı maddesi,. uygulanır. YEDİNCİ BÖLÜM. Denetime Dair Hükümler. Bakanlığın denetim yetkisi. MADDE 58- (1) Bakanlığın denetim yetkisine ilişkin hususlarda Planlı Alanlar İmar Yönetmeliğinin 67 nci maddesine uyulur. Fenni mesuliyet. MADDE 59- (1) Fenni mesuliyet hizmetlerine ilişkin hususlarda Planlı Alanlar İmar Yönetmeliğinin 68 inci maddesine uyulur. Yapı yerinde bulundurulması gerekli levha ve belgeler. MADDE 60- (1) İnşaat süresince yapı yerinde mal sahibinin, mimarının, statik ve tesisat ile elektrik proje müelliflerinin, şantiye şefinin, yapı denetimini üstlenen kuruluş veya kişilerin, müteahhidinin isimleri ile inşaat ruhsat ve numara tarihini içeren bir levhanın herkes tarafından rahat görülebilecek bir yerde asılı olarak ve yapıya ilişkin ruhsat ve eklerinin yapı yerinde bulundurulması zorunludur. SEKİZİNCİ BÖLÜM. Yönetmeliğin Uygulanmasına İlişkin Esaslar. Yönetmeliğin uygulanmasına ilişkin esaslar. MADDE 61- (1) Yönetmeliğin uygulanmasına ilişkin esaslar hakkında Planlı Alanlar İmar Yönetmeliğinin 69 uncu maddesine uyulur. (2) Bu Yönetmelik kapsamında düzenlenmesi gereken taahhütnameler, tutanaklar, yapı denetim defteri, yapı tatil zaptı, yapı kullanma izin belgesi formu ve yapı ruhsatı formu hakkında Planlı Alanlar İmar Yönetmeliğinin eklerinde yer alan örnekler ve formlar kullanılır. DOKUZUNCU BÖLÜM. Çeşitli ve Son Hükümler. Bakanlık denetçilerinin yetkilendirilmesi ve özellikleri. GEÇİCİ MADDE 1- (1) Bakanlık denetçilerinin yetkilendirilmesi ve özellikleri hakkında Planlı Alanlar İmar Yönetmeliğinin geçici 1 inci maddesine uyulur. Mevcut teşekkül. GEÇİCİ MADDE 2- (1) Mevcut teşekkül hakkında Planlı Alanlar İmar Yönetmeliğinin geçici 2 nci maddesine uyulur. Mevcut yapı ruhsatı başvuruları. GEÇİCİ MADDE 3- (1) Mevcut yapı ruhsatı başvuruları hakkında Planlı Alanlar İmar Yönetmeliğinin geçici 3 üncü maddesine uyulur. Mevcut haberleşme istasyonları. GEÇİCİ MADDE 4- (1) Mevcut haberleşme istasyonları hakkında Planlı Alanlar İmar Yönetmeliğinin geçici 4 üncü maddesine uyulur. Yürürlük. MADDE 62- (1) Bu Yönetmelik yayımı tarihinde yürürlüğe girer. Yürütme. MADDE 63- (1) Bu Yönetmelik hükümlerini Van Büyükşehir Belediye Başkanı yürütür. "
"KAYSERİ BÜYÜKŞEHİR BELEDİYESİ. İMAR YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Kayseri Büyükşehir Belediyesi sınırları içerisinde plan, fen, sağlık ve sürdürülebilir çevre şartlarına uygun yapı ve yapılaşma ile projelendirmeye ve denetime ilişkin usul ve esasları belirlemektir. Kapsam. MADDE 2- (1) Bu Yönetmelik, uygulama imar planı bulunan alanları kapsar. Dayanak. MADDE 3- (1) Bu Yönetmelik, 3/5/1985 tarihli ve 3194 sayılı İmar Kanunu, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin altıncı kısmının dördüncü bölüm hükümleri ile 3/7/2017 tarihli ve 30113 sayılı Resmî Gazete’de yayımlanan Planlı Alanlar İmar Yönetmeliğinin 69 uncu maddesi hükümlerine dayanılarak hazırlanmıştır. Tanımlar. MADDE 4- (1) Planlı Alanlar İmar Yönetmeliğinin 4 üncü maddesinin birinci fıkrasında yer alan tanımların yanı sıra bu Yönetmelikte geçen;. a) Asansör tescil belgesi: İlgili idare tarafından yapı kullanma izin belgesi öncesi düzenlenen ve asansörün kayıt altına alındığını gösteren belgeyi,. b) Bağ ve sayfiye evi alanları: Seyrek yoğunluklu alanlarda, müstakil tek bağımsız bölümlerden oluşan, en çok iki katlı ve yapılaşma şartları imar planı ve plan notunda belirlenmiş konut bölgelerini,. c) Bahçe duvarı: Parsel sınırlarında, kendi sınırı içerisinde veya ortak duvar olarak korunma ve gizleme amacı ile yapılan bahçe sınırlayıcılarını,. ç) Büyükşehir Belediyesi: Kayseri Büyükşehir Belediyesini,. d) Depolama alanları: İmar planlarında her türlü açık ve kapalı depolama alanları, yükleme-boşaltma-nakliye tesisleri ile depolama tesislerine ayrılmış alanları,. e) İskele izin belgesi: İskele kurmayı gerektiren basit tamir ve tadilatlarda ilgili idareden alınması zorunlu izin belgesini,. f) İstinat duvarı: Yol ve bitişik arsa kotlarını da göz önünde bulundurarak, vaziyet planına işlenen, zemin çivili, ankrajlı, kazıklı, keson (derin) kuyulu ve kademeli ve benzeri şekilde uygulamaları olan, farklı düzeydeki zeminlerde oluşan zemin etkilerini güvenlikle karşılamada, zemini tabii şev açısından daha dik tutmak amacı ile inşa edilen, düşey veya düşeye yakın duvarı,. g) Kanal kotu tutanağı: Pis su ve temiz su tesisatının şehir şebeke suyu ve kanalizasyon ile bağlantısının nasıl kurulacağını belirten, KASKİ tarafından onaylanmış proje veya raporu,. ğ) Kentsel servis alanları: 1/10/2017 tarihinden önceki mevcut imar planlarında kentin tanımlanmış yön ve bölgelerinde, bölgesel ihtiyacı karşılamak üzere belirlenmiş, büro, iş hanı, lokanta, çarşı, çok katlı mağaza, banka, otel, sinema, tiyatro gibi sosyal kültürel tesisler, yönetimle ilgili tesisler, ilgili kurumlardan uygun görüş alınmak kaydıyla özel/resmî eğitim, sağlık ve benzeri tesislerin yapılabildiği alanları,. h) Oto yıkama yerleri: Akaryakıt ve/veya servis istasyonları ile fiilen sadece ticaret olarak kullanılan alanlarda, kentsel servis alanlarında, konut dışı kentsel çalışma alanlarında, sanayi ve küçük sanayi alanlarında KASKİ Genel Müdürlüğünden görüş alınarak yapılan oto yıkama yerlerini,. ı) Sosyal ve kültürel tesisler alanı: Toplumun kültürel faaliyetlerine yönelik hizmet vermek üzere kütüphane, halk eğitim merkezi, sergi salonu, sanat galerisi, müze, konser, konferans, kongre salonları, sinema, tiyatro ve opera gibi fonksiyonlar ile sosyal yaşamın niteliğini ve düzeyini artırmak amacı ile toplumun faydalanacağı kreş, kurs, yurt, çocuk yuvası, yetiştirme yurdu, yaşlı ve engelli bakımevi, rehabilitasyon merkezi, toplum merkezi, şefkat evleri gibi fonksiyonlarda hizmet vermek üzere ayrılan kamu veya özel mülkiyetteki alanları,. i) Süs havuzu: Derinliği 0.50 metreyi geçmeyen ve peyzaj öğesi olarak kullanılan havuzları,. j) Yeşil çatı: Binanın enerji performansını, hava kalitesini ve kent ekolojisini iyileştiren, yağmur suyunun yarattığı problemlere yenilikçi çözümler getiren, çim serilip, çiçeklerle yeşillendirilebilen, küçük bitkilerle donatılabilen çatıları,. ifade eder. İKİNCİ BÖLÜM. Genel İlkeler. Genel ilkeler. MADDE 5- (1) Genel ilkelere yönelik olarak Planlı Alanlar İmar Yönetmeliğinin 5 inci maddesine uyulur. ÜÇÜNCÜ BÖLÜM. Arsalara İlişkin Hükümler. Parsel büyüklükleri. MADDE 6- (1) İmar planında gösterilen çeşitli bölgelerde imar planı ile getirilmiş farklı hükümler yoksa yapılacak ifrazlarda, elde edilecek yeni parsellerin asgari ölçüleri; arazi meyili, yol durumu, mevcut yapılar ve benzeri mevkii özellikleri ile bu parsellerde yapılması mümkün olan yapıların ölçüleri ve yöresel ihtiyaçları da göz önünde tutularak tespit olunur. Bu tespit sırasında ikinci, üçüncü ve dördüncü fıkralarda belirtilen şartlar ihlâl edilemez. (2) Parsel genişlikleri;. a) Konut ve ticaret bölgelerinde:. 1) 4 kata kadar (4 kat dâhil) inşaata müsait yerlerde:. Bitişik nizamda: 6.00 metreden,. Blok başlarında: Yan bahçe mesafesi 6.00 metreden,. Ayrık nizamda: Yan bahçe mesafeleri toplamı + (6.00) metreden,. az olamaz. 2) 6 kata kadar (6 kat dâhil) inşaata müsait yerlerde:. Bitişik nizamda: 8.00 metreden,. Blok başlarında: Yan bahçe mesafesi + 8.00 metreden,. Ayrık nizamda: Yan bahçe mesafeleri toplamı + 8.00 metreden,. az olamaz. 3) 9 kata kadar (9 kat dâhil) inşaata müsait yerlerde:. Bitişik nizamda: (9.00) metreden,. Blok başlarında: Yan bahçe mesafeleri toplamı + (9.00) metreden,. Ayrık nizamda: Yan bahçe mesafeleri toplamı + (9.00) metreden,. az olamaz. 4) 10 veya daha fazla katlı inşaata müsait yerlerde:. Bitişik nizamda: (12.00) metreden,. Blok başlarında: Yan bahçe mesafesi + (12.00) metreden,. Ayrık nizamda: Yan bahçe mesafeleri toplamı + (12.00) metreden,. az olamaz. b) Yalnız 1 katlı dükkân yapılacak ticaret ve küçük sanayi bölgelerinde:. 1) Bitişik nizamda: (5.00) metreden,. 2) Blok başlarında: Yan bahçe mesafesi + (5.00) metreden,. 3) Ayrık nizamda: Yan bahçe mesafeleri toplamı + (5.00) metreden,. az olamaz. c) Sanayi bölgelerinde, 30.00 metreden az olamaz. ç) Akaryakıt istasyonlarında 40.00 metreden az olamaz. d) Konut dışı kentsel çalışma alanlarında ve kentsel servis alanlarında 30.00 metreden az olamaz. e) Bu fıkradaki ölçülerin tespitinde, köşe başına rastlayan parsellerde yol tarafındaki yan bahçe yerine, o yol için tayin edilmiş ön bahçe mesafesi alınır. (3) Parsel derinlikleri:. a) Konut ve ticaret bölgelerinde:. 1) Ön bahçesiz nizamda: (13.00) metreden,. 2) Ön bahçeli nizamda: Ön bahçe mesafesi + (13.00) metreden,. az olamaz. b) Ticaret bölgelerinde (Yalnız 1 katlı dükkân yapılması halinde):. 1) Ön bahçesiz nizamda: (5.00) metreden,. 2) Ön bahçeli nizamda: Ön bahçe mesafesi + (5.00) metreden,. az olamaz. c) Küçük sanayi bölgelerinde:. 1) Ön bahçesiz nizamda: (6.00) metreden,. 2) Ön bahçeli nizamda: Ön bahçe mesafesi + (6.00) metreden,. az olamaz. ç) Sanayi bölgelerinde, 30.00 metreden az olamaz. d) Akaryakıt İstasyonlarında 40.00 metreden az olamaz. e) Konut dışı kentsel çalışma alanlarında ve kentsel servis alanlarında 30.00 metreden az olamaz. (4) Parsel alanları, konut dışı kentsel çalışmaları alanları ve kentsel servis alanlarında 1500 m2’den az olamaz. (5) Parsel büyüklükleri hakkındaki hükümlere uymayan arsalarda, yeni veya ilave yapı ruhsatı düzenlenemez. Ancak bu Yönetmeliğin yürürlüğe girmesinden önce imar uygulaması sonucu oluşan ve/veya imar uygulaması görmüş ada içerisinde minimum parsel cephe ve derinliğinin sağlanmasının mümkün olmadığı durumlarda parsel cephe, derinlik ve alan şartlarına bakılmaz. İfraz ve tevhit. MADDE 7- (1) Parselasyon planı bulunan yerlerde, daha sonra plan değişikliği veya revizyonu yapılması halinde bu planlar ile belirlenen; umumi hizmet alanına isabet eden taşınmazlar ile imar istikameti önünde kalan donatı alanları, kamu eline geçmeden tevhit ve ifraz yapılamaz. (2) Bir imar adasında, mevzuatına uygun binalar dikkate alınarak ve yeni inşa edilecek binaların şematik konumu çizilerek ada bazında etüt yapılıp, ada içindeki parsel dağılımının yapıların estetiği ve sokak siluetini bozmayacak şekilde olduğu ortaya konulmadan, ifraz ve tevhit işlemi yapılamaz. (3) Mevcut haliyle yapılaşmaya elverişli olmayan ve parsel büyüklükleri hakkındaki hükümlere uymayan parsellere ilişkin olarak, ilgili idarenin tebliğ tarihinden itibaren 3 ay içerisinde parsellerin maliklerinin kendi aralarında anlaşamaması halinde resen tevhit ve ifraz yoluyla işlem yapmaya ilgili idare yetkilidir. (4) İmar planı ile mahreç aldığı yolu kapanan ve imar adası ortasında kalan, yola cephesi bulunmayan parseller ifraz edilemez. (5) İmar planı ile kapanan yollarda kalan, yola cephesi olmayan parsellere imar yoluna cephe sağlayacak şekilde arazi düzenlemesi yapılmadan kapanan yollar, ifraz ve tevhide konu edilemez veya ayrı bir parsel olarak değerlendirilemez. (6) Taşkın, heyelan ve kaya düşmesi gibi afet alanlarında bulunan sıhhi ve jeolojik mahzurları olan veya bunlar gibi tehlikeli durumlar arz etmesi yüzünden imar planlarına veya ilgili idarelerce hazırlanmış veya onaylanmış raporlara göre yapı yapılması yasaklanan alanlar ifraz edilemez, bu gibi yerlerde arazi takviyesine matuf tesisler harici yapı yapılamaz. Ancak,. a) Sadece bir kısmı yapılaşmaya yasaklanan alanda kalan parsellerin yapılaşmaya uygun kısımları,. b) Bu fıkradaki nedenlerle ağaçlandırılacak alan olarak gösterilen alanlarda kalan parsellerin yasaklamaya tabi olmayan kısımları,. c) İmar planlarında özel mülkiyet içinde kalıp tarım yapılacak alanların yasaklamaya tabi olmayan kısımları İl Tarım ve Orman Müdürlüğünün görüşü alınarak,. ifraz edilebilir. (7) Kademe hattı belirlenen yerlerde imar planında aksine bir hüküm yoksa ifraz ve tevhit zorunlu değildir. Ancak kademe hattı belirlenen imar parsellerindeki ifraz ve tevhit talepleri kademe hattı dikkate alınarak gerçekleştirilir. (8) Çeşitli kamu ve hizmet tesislerinin yapılması için gereken kamulaştırmalar yüzünden bu hizmet ve tesisler için lüzumlu parçalara ayrılmasını sağlamak üzere yapılacak ifrazlar bu Yönetmelikteki ifraz şartlarına tabi değildir. (9) Aynı yapı nizamı ve kullanım kararına sahip parsellerin tevhit edilmeleri halinde uygulama imar planında; tevhit sonrası elde edilen parselin taban alanı ve katlar alanı, tevhit öncesi parsellerin ayrı ayrı hesaplanan taban alanları ve katlar alanları toplamını geçemez. Plan üzerinde ölçüsü belirlenmiş blok nizamında olan parsellerin tevhidi halinde, tevhit öncesi parsellerin blok ölçüsü ile belirlenmiş inşaat alanı hakları toplamı aşılamaz. (10) Yapı nizamı veya kullanım kararı birbirinden farklı parseller ile imar planında ifraz hattıyla birbirinden ayrılan parseller tevhit edilemez. (11) İmar adasındaki aynı veya farklı yapı nizamı bulunan parsellerin bahçelerinin daha etkin kullanılabilmesi amacıyla; ilgili parsel maliklerinin muvafakati alınmak, her bir parsel sınırı korunmak ve bu sınırlara göre planda verilen yapılaşma koşulları ayrı ayrı uygulanmak kaydıyla, tevhit koşulu olan kot ve cephe sınırlamalarına bakılmaksızın ve parseller tevhit edilmeksizin vaziyet planı idarece onaylanarak ve tapuda beyanlar hanesine şerh düşülerek açık veya tamamen gömülü olmak ve dilatasyonla ayrılmak kaydıyla kapalı, ortak otopark uygulaması yapılabilir. (12) Aynı yoldan cephe alan ve aralarında 3.50 metre ve daha fazla kot farkı bulunan imar parsellerinin tevhidi halinde parsellerin bitiştiği sınırda bu Yönetmeliğe göre kademe yapılması ve kat adedinin ve bina yüksekliğinin, her kademenin kendi içinde değerlendirilmesi zorunludur. (13) Maliklerinin talebi üzerine mevcut bitişik parsellerde, uygulamayı kolaylaştırmak ve birbirleri ile olan sınırlarının düzeltilmesine yönelik ifraz ve tevhit işlemlerinde, parsel sayısı değiştirilmemek kaydıyla, bu Yönetmelikte bahsedilen asgari ifraz şartları aranmaz. (14) Uygulama imar planı ile farklı kat adedi veya yükseklik getirilmiş imar parselleri tevhit edildiği takdirde tevhit edilen parsellere verilen yükseklik değerleri aşılamaz, tevhit edilen parsellerin kesiştiği sınırda plan kararına uygun kademe yapılır. Parsele ilişkin hükümler. MADDE 8- (1) Parselasyon planına göre müstakil yapı yapılmasına müsait tapuya tescilli imar parseli oluşması ve mülkiyet değişikliği olmaması halinde; yapılaşma için, parselasyon planının tamamının tapuya tescil şartı beklenmez. (2) Parsel büyüklükleri hakkındaki hükümlere uymayan arsalar mevzuat hükümlerine göre yapı yapılmasına müsait hale getirilinceye kadar veya bu mümkün olmadığı takdirde kamulaştırılıncaya kadar, bu parsellerdeki mevzuatına uygun yapılmış mevcut yapıların olduğu gibi kullanılmasına, tadilatına veya imar planına aykırı olmamak kaydıyla işlev değişikliğine izin verilir. (3) Tamamı umumi hizmetlere ayrılan yerlere rastlayan veya kalan parçası plan ve bu Yönetmelik hükümlerine göre yapı yapılmasına müsait olmayan arsalar, kamulaştırılıncaya kadar sahipleri tarafından olduğu gibi kullanılmaya devam olunur. (4) Komşu parsellerin mevzuatına uygun olarak yapılaşmış olması nedeni ile müstakil kalan ve asgari parsel büyüklüklerine uymayan parsellere; fen, sanat ve sağlık kuralları ile bu Yönetmeliğin diğer hükümlerine uygun yapı yapılmasına izin verilir. (5) İmar planında yapı nizamı belirlenmeyen hallerde ayrık nizam uygulanır. DÖRDÜNCÜ BÖLÜM. Yapılaşmaya İlişkin Hükümler. Yol genişliklerine göre bina kat adetleri. MADDE 9- (1) 1/10/2017 tarihinden önceki mevcut uygulama imar planlarında kat adetleri veya bina yükseklikleri belirtilmemiş parsellerde;. a) Bina yükseklikleri, 28 inci maddede katın bulunduğu konuma göre ayrı ayrı belirtilmiş olan azami kat yüksekliklerinin aşağıda belirtilen kat adetleri ile çarpımı ile bulunan toplam yüksekliği aşmamak üzere belirlenir:. İmar Planına göre                                       En Çok Kat Adedi. Yol genişliği (metre)                                    (Bodrum Hariç). Yol Genişliği ≤ 7.00                                                2. 7.00 < Yol G. ≤ 10.00                                             3. 10.00 < Yol G.≤ 12.00                                            4. 12.00 < Yol G.≤ 15.00                                            5. 15.00 < Yol G.≤ 20.00                                            6. 20.00 < Yol G.≤ 25.00                                            8. 25.00 < Yol G.≤ 35.00                                           10. 35.00 < Yol G.≤ 50.00                                           14. 50.00 < Yol Genişliği                                             15. b) Bu maddenin uygulanmasındaki yol genişlikleri, parselin ön cephesinde yer alan yolun planda belirtilen genişliği veya planda belirtilmemiş ise ön bahçe, yeşil alan, refüj, meydan, otopark, demiryolu, su kanalı gibi unsurları içermeyen yolun genişliği esas alınır. c) Kat adetleri, binanın kot aldığı noktaya göre hesaplanır. Ancak artan kat yüksekliğinden faydalanılmak suretiyle binanın hiçbir cephesinde bodrum katlar hariç kat sayısı artırılamaz. İmar planlarında gösterilen bina yüksekliklerinin veya kat adetlerinin birbirlerine tahvillerinde veya neye tekabül ettiklerinin tespitinde bu esaslar ile binanın kot aldığı noktaya en fazla 1.2 metre eklenmek suretiyle belirlenen subasman kotu dikkate alınır. Binalara kot verilmesine ilişkin esaslar. MADDE 10- (1) İmar planlarında aksine bir hüküm bulunmaması halinde yoldan kotlandırma esastır. (2) Kot alınan noktanın tespitinde sokak silueti dikkate alınır. (3) Bir parselde birden fazla bina yapılması durumunda, arazi yapısına ve yollara uyumlu kotlandırma yapmak için, ilgili idarenin imar birimince onaylanacak vaziyet planına göre her bina için kendisine yakın yoldan veya tabii zeminden kotlandırma yapılır. (4) Viyadük, köprü gibi parsele giriş çıkış yapılamayan yerlerden, parklardan ve parsele bitişik olmayan yollardan binalara kot verilemez. (5) Tabii zeminden kotlandırma ile kademelendirme işlemlerinde ada bazında değerlendirme yapılır. Yoldan kotlandırma. MADDE 11- (1) Binalara parselin kot aldığı yol cephesinin bina köşeleri hizasındaki en yüksek tretuvar seviyesinden kot verilir. (2) Tretuvar seviyesi, kırmızı kota göre belirlenen yol seviyesinin 0.18 metre üstü olarak kabul edilir. (3) Kotlandırma yapılması için, yolun yapımının tamamlanmış olması veya yol projesinin onaylanarak kırmızı kot çalışmasının yapılması zorunludur. (4) Henüz oluşmamış yollarda kot talebi halinde bordür/tretuvar üst seviyesi, ilgili idare tarafından 10 iş günü içerisinde hazırlanacak projeye göre belirlenir. (5) Parselin kot aldığı yolun eğiminden dolayı zemin kat taban kotunun kot alınan noktaya göre en fazla 3.50 metre yükseldiği noktalarda binalarda kademe yapılması mecburidir. Her kademenin kendi hizasındaki en düşük bordür kotundan itibaren yüksekliği en çok 3.50 metre olmak zorundadır. Kademelendirme, kot aldığı noktaya göre olması gerekli saçak seviyesi dikkate alınarak üst katlarda da yapılır. (6) Kademelendirmede her kademe, cephe boyunca 4.50 metreden aşağı olamaz. Son kademenin 4.50 metreden az olması durumunda bir önceki kademe seviyesine uyulur. Ayrıca her kademedeki bina yüksekliği imar planı ile belirlenen saçak seviyesini geçemez. (7) Yoldan kotlandırılan binalarda yoldan düşük olan parsellerin arka köşe noktalarının en düşük yol kotundan 3.50 metreden daha fazla kot farkı olması durumunda bina derinliği boyunca beşinci ve altıncı fıkralardaki kademelendirme esaslarına göre kademelendirilir. (8) İkili blok yapılacak parsellerde kotlandırma, iki parselin birleştiği noktadaki kaldırım üst kotundan yapılır. (9) % 20’den fazla eğime sahip yollarda; bitişik veya blok nizam uygulanacak yerlerde bina cepheleri toplamı 12.00 metreden düşük olan ara parsellerde bina kotları, bina köşe hizalarındaki en yüksek yol kotundan verilir. (10) 40.00 metre ve altında olan bina cephe ve derinliklerinde, talep edilmesi halinde; bu maddedeki hükümlere göre yapılması gerekli olan kademe sayısı kadar bina üst katlarında, binanın kademe yapılması gerekli olan cephelerinden her bir kademe için bir alt kata göre en az 3.00 metre geriye çekilmek suretiyle de kademe uygulaması yapılabilir. (11) Ön bahçesi bulunmayıp zemin katında birden fazla ticari bağımsız bölüm bulunan ve cephe aldığı yol veya yolların eğiminin fazla olduğu binalarda, azami kat yüksekliğini geçmemek ve subasman kotu tanımına aykırı olmamak kaydıyla, engelli ulaşımını sağlamaya yönelik olarak bağımsız bölümlerin zemin kat döşemelerinin hizasındaki yol kotlarına göre farklı kotlarda düzenlenmesine ilgili idaresi yetkilidir. Tabii zeminden kotlandırma. MADDE 12- (1) Arazinin meyilli olması durumunda, parselin tabii zemini yoldan yüksek ve ön bahçe mesafesi 10.00 metre veya daha fazla veya parselin tabii zemini yoldan aşağıda ve ön bahçe mesafesi 10.00 metre veya daha fazla ise tabii zeminden kot verilir. Birden fazla yola cepheli olup ilgili idarenin ada bazında etüt yaparak belirleyeceği yoldan 10 metre veya daha fazla bahçe mesafesi bırakılması halinde, diğer cephelerde imar planında veya bu Yönetmelikte belirtilen bahçe mesafelerine uyulmak ve o cephelerdeki komşu parsellerdeki bina yükseklikleri aşılmayacak şekilde kademe yapılmak kaydıyla tabii zeminden kotlandırma yapılabilir. (2) Bina köşe kotlarının aritmetik ortalamasının yola göre 3.00 metreden yüksek olması durumunda, tabii zemin kotu, ilgili idarenin imar birimince yapı adasının tamamının bu madde hükümleri çerçevesinde etüt edilmesi ile belirlenir. (3) Bir yola cepheli veya birden fazla yola cepheli olup, üzerinde birden fazla yapı yapılması mümkün olan parsellerde kot, her binanın köşe kotlarının aritmetik ortalaması alınarak bulunur. Ancak, yola nazaran 3.00 metreden yüksek olan parsellerde, tabii zemin kotu ilgili idarenin imar birimince yapı adasının tamamının kotlandırmaya ilişkin hükümleri çerçevesinde etüdü ve bunun ilgili idare encümenince kabulü ile yapılır. (4) Tabii zeminden kotlandırmada, ± 0.00 kotu binanın köşe kotlarının aritmetik ortalaması alınarak bulunur. Köşe başı parsellerde kotlandırma. MADDE 13- (1) Köşe başı parsellerde;. a) Parselin cephe aldığı yollardan yüksek olanına göre kot verilir. b) Bu binalarda 11 inci maddenin beşinci ve altıncı fıkralarındaki esaslara göre cepheleri ve derinlikleri boyunca kademelendirme yapılarak düşük kottaki yol için belirlenen bina yüksekliklerine uyulur. İki yola bakan ara parsellerde kotlandırma. MADDE 14- (1) Parselin cepheli olduğu yollar arasında kot farkı bulunması halinde düşük kottaki yol ve yüksek kottaki yolun siluetleri açısından ilgili idaresince değerlendirilerek kotlandırma yapılır. (2) İki yol arasındaki kot farkı 3.50 m.den az ise kot yüksek olan yoldan alınır, kademelendirme yapılmaz. (3) İki yol arasındaki kot farkı 3.50 metreden (3.50 m. dahil) ve parsel derinliği 12 metreden (12.00 m. dahil) fazla olması durumunda bina hangi yola yakın ise o yoldan kotlandırma yapılır ve gereken kademelendirme yapılır. Bahçe tesviyelerine ilişkin esaslar. MADDE 15- (1) Tabii zemin veya tabii zemin kotuna göre düzenlenmiş tesviye zemin hiçbir şekilde bağımsız bölüm oluşturmak maksadıyla hafredilemez. (2) Yol cephelerinin otopark olarak düzenlenmesi halinde otopark alanları yol kotuna göre tesviye edilir. (3) Ön, yan ve arka bahçeler ile kademelerin, birbiri ile veya yol ile bağlantısını sağlayacak merdiven veya rampa düzenlenir. (4) Bahçe tesviyelerinde oluşacak kademelerde çevre binaların, parseldeki binanın ve bahçelerdeki yaşam alanlarının güvenliğini sağlayacak şekilde, teraslama, istinat duvarı ve benzeri uygulamalar mühendislik esaslarına göre projelendirilerek yapılır. (5) Bir parselde birden fazla yapının bulunduğu veya birden fazla parselin bütünleşik olarak projelendirildiği durumlarda, parsel sınırı ile bina cephesi arasında kalan kısımlar, ön cephe, arka cephe ve yan cephelerin tesviye hükümleri esas alınarak otopark giriş çıkışlarını sağlamak şartıyla kendi içerisinde kademelendirilerek tesviye edilebilir. (6) Bahçe tesviyelerinde engelliler için erişilebilirlik standartlarına uygun düzenlemelerin yapılması zorunludur. (7) Bahçe girişinden bina girişine kadarki güzergâhta yer alan eğimlerin %5’ten fazla olması durumunda öncelikle 30 uncu maddede yer alan ölçü ve özelliklerde rampa düzenlenir. Rampa yapılmasının mümkün olmadığı durumlarda erişilebilirlik mevzuat ve standartlarına uygun diğer tedbirler alınır. (8) Parselde birden fazla bina yapılması halinde, arazi tanzim şekli; plan notları ve bu maddedeki tesviyelerle ilgili hükümler doğrultusunda ilgili idare imar birimince tespit edilir. Ön bahçelerin tesviyesi. MADDE 16- (1) Yoldan kot alan parsellerde;. a) % 15’ten daha az eğimli bir yola cephesi bulunan parsellerin yol cephesinde, parsel sınırı ile bina cephesi arasında kalan kısımlar komşu parsel sınırına kadar yol eğimine göre kaldırım seviyesinde tesviye edilir. b) % 15'ten fazla eğimli bir yola cephesi bulunan parsellerde, parsel sınırı ile bina cephesi arasında kalan kısım, yaya kaldırımı ile uyumlu olmak ve kademeler arasında en çok 0.15 metre kot farkı olmak üzere tesviye edilir. (2) Bina yol cephe hatları ile yollar arasında kalan bahçeler yola doğru en fazla % 2 meyil verilerek tesviye edilir. (3) Köşe başı parsellerin yol cepheleri bina cephe hattı boyunca, komşu parsel sınırına kadar yaya kaldırımı eğimince tesviye edilir. (4) Otopark giriş eğimleri, istinat duvarı, korkuluk ve benzeri gerekli güvenlik tedbirleri alınmak ve ilk 3.00 metresi %7 eğimi geçmemek kaydıyla parsel sınırından itibaren başlatılabilir. (5) Otopark rampaları ön bahçe boyunca parsel sınırına 3 metreden fazla yaklaşmamak kaydıyla yola paralel yapılabilir. Yan bahçelerin tesviyesi. MADDE 17- (1) Arka bahçe tesviye kotunun ±0.00 kotundan düşük olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde arka bahçe tesviye kotunun altına inilmemek koşuluyla tesviye yapılabileceği gibi kademelendirme de yapılabilir. (2) Arka bahçe tesviye kotunun ±0.00 kotundan yüksek olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde ±0.00 kotunun altına inilmemek koşuluyla tesviye edilebileceği gibi kademelendirme de yapılabilir. Arka bahçelerin tesviyesi. MADDE 18- (1) Tabii zemini ±0.00 kotunun üstündeki arka bahçe zemininin bu kota kadar kazılması esastır. Ancak, kayalık zeminlerde veya parsel arka sınırındaki ortalama tabii zeminin +2.00 kotundan yukarıda olması halinde, gerekli önlemler alınarak bina arka cephesinden itibaren 3.00 metrelik şeridin tesviyesi ile yetinilir. (2) Tabii zemin kotu ±0.00 kotunun altında kalan arka bahçelerde bina köşelerinden en düşük kottakinin seviyesine kadar kazı yapılabilir. Parselin en düşük arka köşe noktası ile binanın en düşük arka köşe noktası arasındaki kot farkının 1.00 metreden fazla olması durumunda, bina arka cephesinden 3.00 metreden itibaren kademelendirme yapılabilir. (3) Arka bahçelerde 2.00 metreden fazla olmamak ve (±0.00) kotunu geçmemek koşuluyla dolgu yapılabilir. Parsel kullanım fonksiyonlarına göre yapılaşma koşulları. MADDE 19- (1) Parsel kullanım fonksiyonlarına göre yapılaşma koşullarına ilişkin olarak Planlı Alanlar İmar Yönetmeliğinin 19 uncu maddesi uygulanır. Taban alanı. MADDE 20- (1) Taban alanına ilişkin olarak Planlı Alanlar İmar Yönetmeliğinin 20 nci maddesi uygulanır. Katlar alanı. MADDE 21- (1) Katlar alanı; bodrum kat, asma kat, çatı arası piyesi ve açık/kapalı çıkmalar dâhil, kullanılabilen bütün katların, katlar alanına dâhil edilmeyen alanları çıktıktan sonraki alanları toplamıdır. Kullanılabilen alanlar deyiminden; konut, işyeri, eğlence ve dinlenme yerleri gibi oturmaya, çalışmaya, eğlenmeye, dinlenmeye veya ibadet etmeye ayrılan alanlar anlaşılır. (2) Tamamen toprağın altında kalması nedeniyle; 22 nci madde uyarınca emsal hesabına konu edilmeyen alanlar ile kat adedine konu edilmeyen katların hiçbir cephesi kazı ve tesviye yapılarak açığa çıkarılamaz. (3) Emsal hesabına dâhil edilmeyen alanlar, proje değişikliği ile imar planındaki veya bu Yönetmelikle belirlenen emsal değerini aşacak şekilde emsal hesabına konu alan haline getirilemez, müstakil bağımsız bölüm haline dönüştürülemez ve kat mülkiyeti tesis edilemez. (4) Uygulama imar planında emsal verilmeyen parsellerde katlar alanı, planla veya bu Yönetmelikle belirlenen; taban alanı katsayısı ile kat adedinin çarpılmasıyla hesaplanır. Katlar alanı hesabına dâhil edilmeyen kullanımlar. MADDE 22- (1) Planlı Alanlar İmar Yönetmeliğinin 5 inci maddesinin sekizinci fıkrasında belirtilen esaslar dâhilinde;. a) Emsal ve %30 hesabına dahil olmayan alanlar;. 1) 27/11/2007 tarihli ve 2007/12937 sayılı Bakanlar Kurulu Kararı ile yürürlüğe konulan Binaların Yangından Korunması Hakkında Yönetmelik hükümleri gereğince yapılması zorunlu olan, korunumlu ya da korunumsuz normal merdiven dışındaki yangın merdiveni ve korunumlu koridorun asgari ölçülerdeki alanı ile yangın güvenlik holünün 6 m²’si,. 2) Son katın üzerindeki herhangi bir kullanıma konu edilmeyen ortak alan niteliğinde teras çatılar,. 3) Yapının ihtiyacı için bahçede yapılan açık otoparklar,. 4) Konferans, spor, sinema ve tiyatro salonları gibi özellik arz eden umumi yapılarda düzenlenmesi zorunlu olan boşluklar,. 5) Alışveriş merkezlerinde yapılan atrium boşluklarının her katta asgari ölçülerdeki alanı,. 6) Bağımsız bölüm olarak düzenlenmeyen veya bağımsız bölümün eklentisi niteliği taşımayan, yapının ana taşıyıcı sistemleriyle bütünleşik olmayan, bahçede peyzaj düzenlemesi niteliğinde yapılan pergola ve süs havuzlarının, Planlı Alanlar İmar Yönetmeliğinin 20 nci maddesinin sekizinci fıkrasının (b) bendinde belirtilen kullanımlarıyla birlikte bahçe alanının %20’sini geçmeyen kısımları,. 7) Katlar alanı kapsamında değerlendirilebilecek bir kullanımı olmayan giriş saçakları (markizler), bahçe ve istinat duvarları,. 8) Asma katlı zemin katın içinde yer alan asma kat hizasındaki boşluklar,. 9) Bir ana kitle üzerinde yükselen bloklardan arta kalan kısımların (baza) üzerinde yer alan, gezilemeyen ve herhangi bir kullanıma konu olmayan, çatı veya çakıl gibi malzeme ile kaplı alanlar,. b) Bodrum katlarda yapıldığı takdirde emsal ve %30 hesabına dahil olmayan alanlar;. 1) Zorunlu otopark alanları,. 2) Sığınak, asansör boşlukları, merdivenler, bacalar, şaftlar, ışıklıklar, ısı ve tesisat alanları, yakıt ve su depoları, jeneratör ve enerji odası, kömürlüklerin ilgili mevzuat, standart ya da bu Yönetmeliğe göre hesap edilen asgari alanları,. 3) Ortak alan niteliğindeki mescit ve müştemilatın konutlarda 150 m²’si, konut dışı yapılarda 300 m²’si,. 4) Bütün cepheleri tamamen gömülü olmak ve ortak alan niteliğinde olmak kaydıyla; otopark alanları ve (c) bendinde belirtilen tamamen gömülü ortak alanlar,. 5) Ticari amaç içermeyen, ortak alan niteliğindeki çocuk oyun alanlarının ve çocuk bakım ünitelerinin toplam 100 m²’si,. 6) Bağ ve sayfiye evi alanlarındaki müstakil konutların bina izdüşümünü (zemin terası hariç) aşmayan bodrum katlarında yapılan binanın ihtiyacına yönelik kömürlük, su deposu, yakıt deposu, jeneratör odasının ilgili mevzuat, standart ya da bu Yönetmeliğe göre hesap edilen asgari alanları,. c) %30 hesabı dahilinde emsal harici olan alanlar;. 1) Tabii zemin veya tesviye edilmiş zemin seviyesindeki veya bu seviyenin altındaki avlular, iç bahçeler,. 2) 6 m²’yi geçmeyen kontrol veya bekçi kulübeleri,. 3) Asgari ölçülerdeki; bodrum kat haricinde diğer katlarda yer alan asansör boşlukları, ışıklıklar, çöp ve atık ayrıştırma bacaları, hava bacaları, şaftlar,. 4) Ana yapının dışında kalan; binaya ait arıtma tesisi ve trafolar, jeneratör, yağmur suyu toplama havuzu, evsel atık ve geri dönüşüm hazneleri, ısı merkezi,. 5) Akaryakıt pompaları ve taşıyıcıları hariç olmak üzere kanopiler ve arkatlar,. 6) Güneş panellerinin temel ve kaidesi haricindeki kısımları,. 7) Üstü sökülür-takılır hafif malzeme ile kenarları rüzgâr kesici cam panellerle kapatılmış olsa dahi açık oturma yerleri,. 8) Bu Yönetmelik uyarınca yapılması zorunlu olan kapıcı dairelerinin toplam 120 m2’si,. 9) Atrium ve galeri boşlukları,. 10) Ortak alan niteliğindeki mescit ve müştemilat,. 11) Alışveriş merkezlerinde ve 40’tan fazla bağımsız bölümü bulunan binaların normal katlarında, binanın ortak merdiveni ile bağlantılı, dışarıdan erişimi bulunmayan, toplamda 50 m²’yi geçmeyen, ticari kullanıma konu edilemeyen, ortak alan niteliğinde kütüphane odası,. 12) Bodrum kat haricinde diğer katlarda yer alan bina için gerekli minimum sığınak alanı,. 13) Bu maddenin birinci fıkrasının (a) ve (b) bentlerinde belirtilen otopark alanları dışındaki otopark alanları,. 14) Yapı yüksekliği 60.50 metreden fazla olan binalar ile özelliği gereği tesisat katı oluşturulması zorunlu binalarda sadece tesisat için oluşturulan tesisat katları,. 15) Bina veya tesise ait olan ısıtma, soğutma, tesisat alanı, su sarnıcı, havalandırma sistemleri ve enerji verimliliği sistemlerinin bulunduğu alanlar, arıtma tesisi, gri su toplama havuzu, yakıt ve su depoları, trafolar, jeneratör, ısı merkezi, enerji odası, kömürlük, eşanjör ve hidrofor bölümleri,. 16) Bütün cepheleri tamamen toprağın altında kalan bodrum katlar ile kısmen açığa çıkan yol cephesi haricindeki bodrum katlarda yer alan, tek başına bağımsız bölüm oluşturmayan, bir bağımsız bölümün eklentisi olmayan, ticari amaç içermeyen, sadece binada oturanların kullanımına yönelik, toplamda emsal hesabına konu alanın % 5’ini ve 1000 m²’yi geçmeyen ortak alan niteliğindeki yönetim ve toplantı odaları ile spor ve sosyal mekânlar,. 17) Bütün cepheleri tamamen toprağın altında kalan bodrum katlarda yer alan, tek başına bağımsız bölüm oluşturmayan, bağımsız bölüm net alanının %50’sini geçmeyen depo amaçlı eklentiler,. 18) Bağımsız bölüm net alanının %20’sini geçmemek kaydıyla açık çıkma şartlarını taşıyan balkonlar, kat koridoru, kat ve ara sahanlıkları dâhil açık veya kapalı merdiven evi ile açık havuzlar,. 19) Taşıyıcı sistemi kesme taş yığma bina olarak tasarlanan zemin dâhil 3 katı geçmeyen geleneksel mimari öğeler barındıran binalarda, tasarım gereği taşıyıcı yığma taş iç duvarların genişliği 12.50 cm’den fazla olan kısımları, taşıyıcı yığma taş dış duvarların genişliği 25 cm’den fazla olan kısımları, bu yapıların statik tasarım gereği düşey taşıyıcılarda bulunabilen ve bağımsız bölüm net alanının %20’sini geçmeyen balkonları, bu yapıların geleneksel mimari öğesi olan; bahçe ile irtibatı olup gerektiğinde basamak ile çıkılan, binanın girişi ile beraber ya da çıkma veya balkon altında yer alabilen, düşey taşıyıcılar ile desteklenen üst örtüye sahip olabilen taşlık, dış sofa veya eyvan alanları,. 20) Eğitim, sağlık, sosyal ve kültürel tesislerin bodrum katlarında yer alan ticari amaç için kullanılmayan, ortak alan niteliğinde yapının ihtiyacına yönelik yemekhane, çamaşırhane, mutfak, revir, teknik servis hizmetleri gibi müştemilat alanları,. 21) Zemin katta yer alan toplantı salonu, yönetim odası, bisiklet odası,. 22) Bağımsız bölüm olarak düzenlenmeyen veya bağımsız bölümün eklentisi niteliği taşımayan, yapının ana taşıyıcı sistemleri ile bütünleşik olmayan, bahçe alanının %20’sini geçmeyen kameriye ve sundurma,. 23) Mimari projesinde belirlenen kullanım alanları,. katlar alanına dâhil edilmez. Bahçe mesafeleri. MADDE 23- (1) Uygulama imar planında, aksine bir hüküm bulunmadığı durumlarda bahçe mesafeleri;. a) Ön bahçe ve yol kenarına rastlayan bahçe mesafeleri ile kamusal alanlara komşu olan bahçe mesafeleri en az 5.00 metredir. b) Yan bahçe mesafesi en az 3.00 metredir. c) Arka bahçe mesafesi en az 3.00 metredir. ç) Yan ve arka bahçe mesafeleri; tabii veya tesviye edilmiş zeminin üzerinde kalan bodrum katları da dâhil, dörtten fazla katlı binalarda 4 katın üzerindeki her kat için 0.50 metre artırılır. Bu hüküm parsellerin park alanına komşu cephelerinde uygulanmaz. d) Yan ve arka bahçe mesafelerinin hesabında dikkate alınacak kat adedi o cephede kısmen veya tamamen tabii veya tesviye edilmiş zeminin altında kalan katlar hariç diğer katların toplam yüksekliğinin üçe bölünmesi ile bulunur. 2.50 metreyi aşan artık değerler 1 kat adedine tekabül eder. e) Bina yüksekliği hesabında, arkasında kullanılan hacim oluşturulmamış istinat duvarları yükseklik hesabına dâhil edilmez. f) Bu Yönetmelikte yer alan kat adedine bağlı olarak yan ve arka bahçe mesafelerinin 0.50 metre arttırılmasına ilişkin hükümler yapıda bulunan her katta ayrı ayrı değerlendirme yapılarak da uygulanabilir. g) Uygulama imar planında aksine bir açıklama getirilmediği takdirde, binanın tabii zemin veya tesviye edilmiş zemindeki en düşük kottaki görünen yüksekliği 60.50 metre veya daha fazla ise; ön, yan ve arka parsel sınırından en az 15.00 metre çekilmek durumundadır. 60.50 metre yükseklikten sonra artan her kat için ön, yan ve arka bahçe mesafelerine 0.50 metre ilave edilir. ğ) Çok yüksek yapı, az katlı bir ana kitle üzerinde yükseliyorsa, parsel sınırı ile ana kitlenin parsele en yakın noktası arasındaki mesafe 10.00 metreye kadar düşürülebilir. Ana kitle yüksekliği dâhil yapı yüksekliğinin 60.50 metre olması durumunda yükselen blok ile parsel sınırı arasındaki mesafe en az 15.00 metre olup 60.50 metre yükseklikten sonra artan her kat için bu mesafeye 0.50 metre ilave edilir. Bu maddede ifade edilen ana kitle; en fazla 5 katlı olup kat adedi binanın en düşük kottaki cephesi esas alınarak belirlenir. Bir parselde birden fazla 60.50 metre yükseklikte bina yapılması halinde binalar arasındaki mesafe, 20.00 metre olup, 60.50 metre yükseklikten sonra ilave her 3.00 metre yükseklik için bu mesafeye 0.50 metre ilave edilir. Bu fıkraya göre fazladan bırakılması gereken çekme mesafeleri bir veya birkaç kat birlikte etüt edilerek binada kademelenme yapılmak suretiyle de gerçekleştirilebilir. h) Bir parselde az katlı ana bir kitle üzerinde birden fazla yükselen bloklar tertiplenmesi halinde, bloklar arasında en az yapının ana kitlesi üzerinde kalan bölümlerinin yüksekliklerine göre bu Yönetmelikte belirlenen iki bina arasındaki yan bahçelerin toplamı kadar mesafe bırakılmak zorundadır. (2) Tabii veya tesviye edilmiş zeminin altında kalmak ve parsel sınırları dışına taşmamak kaydıyla, ön bahçe statüsünde olmayan yan ve arka bahçe mesafelerinde su deposu, otopark ve mevzuatı gereğince zorunlu miktardaki sığınaklar yapılabilir. Ayrıca ön bahçelerde de tabii veya tesviye edilmiş zeminin altında; parsel sınırına 3.00 metreden fazla yaklaşmamak şartıyla ön bahçe mesafesinin yarısına kadar zorunlu otoparklar yapılabilir. Ancak sit alanları ve özel çevre koruma alanlarında, koruma amaçlı uygulama imar planı hükümlerine uyulur. (3) Ön bahçe mesafesi 7.00 metreye çıkarılmak kaydıyla, bina cephesinden itibaren 2.00 metre dışında kalan kısım ön bahçede açık otopark yapılabilir. (4) Ön, yan ve arka bahçelerde; kapalı mekân oluşturmayan ve tüm cepheleri açık, katlı olmayan, bağımsız bölüm veya bağımsız bölümün eklentisi niteliği taşımayan, tabii veya tesviye edilmiş zemin üzerine;. a) Kameriye,. b) Pergola,. c) Süs havuzu,. ç) Çocuk bahçeleri,. d) Bina giriş köprüleri,. e) Oyun ve sportif amaçlı bahçe düzenlemeleri,. yapılabilir. (5) Ön, yan ve arka bahçelerde güvenlik kulübesi yapılabilir. (6) Konut, konut+ticaret, turizm, eğitim, ibadet, sağlık ve spor parsellerinin bahçe mesafelerinde, binanın zemine oturduğu alanın dışında kalan alanın her 30.00 m2’si için ve akaryakıt parsellerinin toplam alanının her 100.00 m2 için bir ağaç dikilir. Parselin ağaç dikimine uygun olmaması halinde bu fıkrada belirtilen şarta göre hesaplanan sayıda ağaç, ilgili idarenin uygun göreceği, imar planlarında kamunun kullanımına ayrılmış bir alana dikilir. (7) Mevzuat değişikliği veya yapıdaki kat veya alan artışları nedeniyle asansör yapılması zorunlu hale gelen mevcut yapılara ilişkin ilave veya tadilat ruhsatı taleplerinde; bina içinde yapılacak tadilatlarla asansör tesis edilememesi halinde, engellilerin de erişiminin sağlanabilmesi için ön, yan ve arka bahçe mesafeleri içinde parsel sınırına en az 1.50 metre mesafe bırakılmak kaydıyla asgari ölçülerde panoramik asansör veya ulaşılacak katın yüksekliğinin uygun olması halinde 634 sayılı Kanun uyarınca muvafakat alınarak mekanik kaldırma iletme platformu yapılabilir. (8) Eksik katlı yapı ruhsatı taleplerinde, uygulama imar planında belirlenen veya uygulama imar planında belirlenmemişse, bu Yönetmelikteki kat adedi veya bina yüksekliğine göre bu Yönetmelik ile belirlenen bahçe mesafelerine uyulur. Bir parselde birden fazla bina yapılması. MADDE 24- (1) Uygulama imar planında aksine bir hüküm yoksa bu Yönetmeliğin bahçe mesafeleri ile ilgili hükümlerine uyulması kaydı ile bir parsele, birden fazla bina yapılabilir. (2) Bir parselde birden fazla binanın projelendirilmesi halinde, binalar arası mesafe her binanın yüksekliğine göre yaklaşma mesafeleri ayrı ayrı tespit edilip toplanmak suretiyle bulunur. (3) Maliklerin talebi halinde, tapu idareleri aynı kullanım kararını ve yapı nizamını haiz imar parsellerini imar adası içinde tevhit ederek yeni elde edilen imar parselleri üzerinde yatay kat mülkiyeti veya kat irtifakı tesis ederler. Eksik katlı bina yapılması. MADDE 25- (1) Planla veya bu Yönetmelikle belirlenen kat adedine veya bina yüksekliğine uygun olarak bahçe mesafesi bırakılmak ve ilgili idarenin uygun görmesi, üçüncü ve dördüncü fıkralarda belirtilen koşullar sağlanmaksızın ilave kat yapılamayacağının ilgilisine tebliğ edilmesi kaydıyla daha az katlı bina yapılabilir. Uygulama imar planlarında bu uygulamanın yapılmasına ilişkin hüküm olması halinde, ilgili idarenin uygun görmesi koşulu aranmaz. (2) Eksik katlı yapılan binalarda yapı ruhsatı, yapı kullanma izin belgesi ve enerji kimlik belgesi yapılan kısım için düzenlenir. Daha sonradan tamamlanmak istenmesi halinde, yürürlükteki plan ve mevzuat hükümlerine uygun olarak ilave ruhsat ve binanın tamamı için enerji kimlik belgesi düzenlenmesi zorunludur. (3) Eksik katlı binalara imar planına aykırı olmamak koşuluyla kat ilavesi yapılabilmesi için; temel ve statik çözümlerin, yangın tedbirlerinin, enerji verimliliğinin, plan ve bu Yönetmelikte gösterilen azami yüksekliğe uygun olması; otopark, sığınak, merdiven, asansör yeri, ışıklık ve diğer yapı elemanlarının da plan ve bu Yönetmelikte gösterilen azami yüksekliğe göre hesaplanması ve bırakılması zorunludur. (4) Eksik katlı inşa edilen binanın mevcut haliyle veya tadilat yapılarak yürürlükteki plana ve mevzuata uygunluğunun sağlanamaması halinde bina yıkılmadan kat ilavesi yapılmasına izin verilmez. (5) Eksik katlı binalara yapılacak ilavelerde fenni mesuliyet, temel ve statik hesapları, yangın tedbirleri ve enerji verimliliği konuları da dâhil mevcut yapı ve ilave yapılan kısımları kapsayan teknik rapor düzenlemek suretiyle yapı denetim kuruluşlarınca üstlenilir. Yapılaşmada idarenin yükümlülükleri. MADDE 26- (1) İdareler; tasarrufu altındaki yol, meydan, otopark, park, yaya bölgesi, kaldırım gibi yerler ile bunlar üzerindeki kamu hizmetlerinin yürütülebilmesi için, TSE standartlarına ve ilgili mevzuatına göre;. a) Bisiklet yolu, otopark, yönlendirme, sinyalizasyon, aydınlatma ve ağaçlandırma uygulamalarıyla ve kent mobilyalarıyla beraber kaldırım ve kavşak düzenlemelerini yapmak veya yaptırmakla,. b) Reklam ve bilgilendirme levha ile pano düzenlemelerini yapmak veya yaptırmakla,. c) Topluma açık yerlerde ihtiyaçların karşılanması amacıyla; büfe, mescit, para çekme makinesi, telefon kulübesi, tuvalet, çeşme ve benzeri tesislerin kurulmasına ilişkin iş ve işlemleri yürütmekle,. ç) Belirli bir süre için düzenlenen sosyal ve kültürel etkinlikler için geçici olarak ihtiyaç duyulan altyapıyı ve geçici olarak talep edilen hafif ve sökülüp takılır malzemeden yapılan fuar, sergi, sahne ve çadır gibi üstyapının kurulması ve kaldırılması için gereken izinlerin verilmesine ilişkin iş ve işlemleri yürütmekle ve güvenlik tedbirlerinin alınmasını sağlamakla,. yükümlüdür. (2) Birinci fıkrada belirtilenlerin ve her türlü altyapının yapımı ve kullanımı ile bakım ve onarımı sırasında yaya sirkülasyonunun engellenmemesi, engellilerin erişiminin, can ve mal güvenliğinin sağlanması zorunludur. (3) Bu madde kapsamında yürütülen çalışmalarda tescilli ve tarihi yapılar ile doğal dokunun korunması esas alınır. BEŞİNCİ BÖLÜM. Yapılara İlişkin Hükümler. Yapı ünite fonksiyonlarına göre yapılaşma koşulları. MADDE 27- (1) Yapıda aşağıdaki kullanımların bulunması zorunludur;. a) İlgili mevzuatında öngörülen ölçülerde enerji odası,. b) Merkezi ısıtma sistemli binalarda kazan dairesi veya kaskat sistemi veya teshin merkezi,. c) Katı yakıt kullanan sobalı binaların bodrum veya zemin katlarında veya bodrum katı bulunmayan binaların ortak alan niteliğini haiz olmak ve eklenti ihdas etmemek kaydıyla bahçelerinde her daire için en az 5.00 m2, en fazla 10.00 m2 odunluk, kömürlük veya depolama yeri,. ç) Binaların Yangından Korunması Hakkında Yönetmelik, 25/8/1988 tarihli ve 19910 sayılı Resmî Gazete’de yayımlanan Sığınak Yönetmeliği, 22/2/2018 tarihli ve 30340 sayılı Resmî Gazete’de yayımlanan Otopark Yönetmeliği, 5/12/2008 tarihli ve 27075 sayılı Resmî Gazete’de yayımlanan Binalarda Enerji Performansı Yönetmeliği ve 18/3/2018 tarihli ve 30364 mükerrer sayılı Resmî Gazete’de yayımlanan Türkiye Bina Deprem Yönetmeliğinde binada zorunlu olarak bulunması gereken birimler,. asgari ölçülerde yapılır. Kat yükseklikleri. MADDE 28- (1) Kat yükseklikleri uygulama imar planında daha fazla belirlenmemiş ise döşeme üst kotundan döşeme üst kotuna olmak üzere en fazla;. a) Ticaret bölgelerinde; zemin katlarda 4.50 metre, asma katlı zemin katlarda 6.50 metre; diğer katlarda 4.00 metre,. b) Ticaretin de yapılabildiği karma alanlarda; zemin katlarda 4.50 metre, asma katlı zemin katlarda 6.50 metre; diğer katlar konut ise 3.60 metre konut harici ise 4.00 metre,. c) Konut bölgelerinde zemin ve normal katlarda 3.60 metre,. ç) Zemin katında ticaret yapılabilen konut bölgelerinde ise zemin katlarda 4.50 metre, asma katlı zemin katlarda 6.50 metre, diğer katlarda 3.60 metre,. d) Konut bölgelerinde; geleneksel mimari öğeler barındıran ve taşıyıcı sistemi kesme taş yığma bina olarak tasarlanan zemin dâhil 3 katı geçmeyen binalarda zemin ve normal katlarda 4.50 metre,. kabul edilerek uygulama yapılabilir. (2) Bu maddede belirtilen kat yükseklikleri dikkate alınmadan bina yüksekliği verilen planlarda birinci fıkraya göre değerlendirme yapılıp bina yüksekliği yeniden değerlendirilinceye kadar uygulamalar birinci fıkrada belirtilen kat yükseklikleri ile plandaki veya planda belirlenmemişse bu Yönetmelikle belirlenen kat adedinin çarpılması sonucu bulunan bina yüksekliğine göre gerçekleştirilebilir. Ancak bir adada bulunan parsellerin en az dörtte üçünün yürürlükteki planın kat adedine göre yapılaşmış olması halinde mevcut teşekkülün kat yükseklikleri dikkate alınır. (3) Tesisat katının yüksekliği normal kat yüksekliğini aşamaz. Özelliği gereği tesisat katı zorunluluğu olan 60.50 metreyi aşan binalarda tesisat katının 2.00 metresi bina yüksekliğinden ve yapının kat adedinden sayılmaz. (4) İskân edilen katların iç yüksekliği, asma katlar hariç 2.60 metreden az olamaz. Ancak hava maniası olup planla kat adedi belirlenen parsellerde bu yükseklik 2.40 metreye düşürülebilir. (5) Yıkanma yeri, banyo, duş, lavabo yeri, tuvalet, kiler, merdiven altı, her türlü iç ve dış geçitler ve iskân edilmeyen bodrum katları ile müştemilât binalarında, iç yükseklik 2.20 metreye kadar düşürülebilir. (6) Garaj, kalorifer dairesi, odunluk, kömürlük, bodrum katlarda yer alan otoparklar ve benzeri özellik arz eden yerlerin yükseklikleri bu maddede yer alan hükümlere tabi olmayıp, hizmetin gerektirdiği şekilde 2.20 metrenin altında olmamak kaydıyla idaresince tespit ve tayin olunur. (7) Eğitim, sağlık, sanayi yapıları ile sinema, tiyatro ve konferans salonları, katlı otoparklar, düğün salonu, resmî kurum ve kuruşlara ait binalar ve spor salonları gibi özellik arz eden yapılarda iç yükseklikler, teknolojik ve mimari gereklere göre mimari estetik komisyon kararı ile belirlenir. Yapı piyesleri ve ölçüleri. MADDE 29- (1) Her müstakil konutta en az aşağıdaki piyesler bulunur:. Piyes                                                           Dar kenarı                         Net alanı. 1 oturma odası                                            3.00 metre                          12.0 m2. 1 yatak odası                                               2.50 metre                          9.00 m2. 1 mutfak veya yemek pişirme yeri              1.50 metre                          3.30 m2. 1 banyo veya yıkanma yeri                         1.50 metre                          3.00 m2. 1 tuvalet                                                      1.00 metre                          1.20 m2. (2) 3 veya daha az odalı konutlarda banyo/yıkanma yeri ile tuvalet aynı yerde düzenlenebilir. (3) Hol ve koridor genişlikleri 1.20 metreden az olamaz. (4) Mutfak nişi ve oda ile banyo ve tuvaletin aynı mekânda düzenlenmesi halinde her mekân için öngörülen en az alanların toplamı kadar alan düzenlenmek zorundadır. (5) Birinci fıkrada belirtilen bu piyesler ile koridor ölçüleri engellilerin de kullanımını sağlayacak standartlara ve erişilebilirlik mevzuatına uygun olmak zorundadır. (6) Mutfak, oda ve tuvalet/banyo havalandırmaları aynı boşluğa açılamaz. Ancak, banyo ve tuvalet havalandırmaları aynı boşluğa açılabilir. (7) Su depoları ve ıslak hacimlerin altında enerji odaları teşkil edilemez. Bina girişleri ve rampaları. MADDE 30- (1) Bina giriş koridoru genişliği, ana merdivene ve asansöre ulaşıncaya kadar dış kapı genişliğinden az olmamak koşuluyla umumi binalarda en az 2.20 metre, diğer binalarda ise en az 1.50 metredir. (2) Ön bahçe mesafesi 10.00 metre ve daha fazla olan parsellerde bordür üst seviyesinden en fazla 2.00 metre inilmek veya çıkılmak suretiyle ön bahçeden bina girişi yapılabilir. (3) Yoldan yüz almayan cephelerden, köprü veya giriş şeridi aksı hizasındaki bordür seviyesinden en fazla 2.00 metre inilmek veya çıkılmak suretiyle giriş yapılabilir. (4) Yoldan doğrudan giriş alan binalarda, girişin hizasındaki bordür taşı üst seviyesinin altında giriş yapılamaz. (5) Tabii zeminden kotlandırılan parseller birinci, ikinci, üçüncü ve dördüncü fıkralardaki şartlara tabii değildir. Girişin, tabii zemine uyumlu olarak düzenlenen merdiven ve rampalarla sağlanması gerekir. (6) Bölge kat nizamını bozacak şekilde tesviye yapılamaz. (7) Konut binalarının zemin katlarının dükkân veya mağaza olarak düzenlenmesi halinde dükkân ve mağaza girişlerinin sadece yol cephesinden yapılması gerekir. (8) Döşeme kaplamalarında kaymayı önleyen, tekerlekli sandalye ve koltuk değneği hareketlerini güçleştirmeyen, standardına uygun malzeme kullanılması zorunludur. (9) Binalarda ve girişlerinde engellilerin erişimine yönelik TS 9111 standardına uyulması zorunludur. (10) Rampaların kenar korumaları, genişlikleri, sahanlıkları, korkuluk ile küpeşte ve kaplama malzemeleri engellilerin de dolaşımına olanak sağlayacak şekilde TS 9111 standardına uygun yapılmak zorundadır. (11) Bina girişlerinde engellilere yönelik ön bahçede parsel sınırına kadar giriş rampası veya merdivene bitişik dar kenarı en az 0.90 metre ve alanı en az 1.20 m² engelli asansörü yeri ya da mekanik kaldırma iletme platformu yapılır. Aile ve Sosyal Hizmetler Bakanlığının görüşü alınmak suretiyle engellilerin kullanımı için farklı uygulama yapılabilir. (12) Bina girişinde ve bina içinde bulunan rampaların eğimleri aşağıdaki değerlere uygun olmak zorundadır:. En fazla yükseklik                                En fazla eğim. 15 cm ve daha az                                  1:12 (% 8). 16-50 cm arası                                      1:14 (% 7). 51-100 cm arası                                    1:16 (% 6). 100 cm üzeri                                         1:20 (% 5). (13) Rampalarda ve ara sahanlıklarda kesintisiz olarak 0.90 metre yükseklikte 1. düzey ve 0.70 metre yükseklikte 2. düzey, elle tutulduğunda kolay kavranabilecek şekilde 32-45 mm çapında küpeşte bulunmak zorundadır. Merdivenler. MADDE 31- (1) Merdiven kolu ve sahanlıklar:. a) Ortak merdiven kolu ve sahanlık genişlikleri konut yapılarında Binaların Yangından Korunması Hakkında Yönetmelik hükümlerine göre hesap edilecek kaçış genişliğinden az olmamak üzere 1.20 metreden, diğer yapılarda 1.50 metreden, yapı inşaat alanı 100 m2’den küçük ticarethanelerde 1.20 metreden, konutlarda bağımsız bölüm içindeki merdivenler ise 1.00 metreden az olamaz. Çatıya ve bodrum katlarına ulaşan ortak merdivenler ile servis merdivenlerinde de bu ölçülere uyulur. Bu merdivenler ahşap olamaz. b) Merdiven evlerinin bina cephesinden, çatıdan veya ışıklıktan doğrudan ışık alması ve merdivenlerin çatıya ve bodrumlara ulaştırılması zorunludur. c) Merdiven basamakları ve sahanlık ölçülerine dair TSE standartlarının bu maddede belirtilen ölçü ve miktarlardan küçük olması halinde bu madde hükümleri geçerlidir. ç) Merdivenlerin her iki tarafında da engellilerle ilgili TSE erişilebilirlik standartlarına uygun korkuluk ve küpeşte yapılması, ayrıca sahanlık ve merdiven döşemelerinde ve kaplamalarında da standartlara uyulması zorunludur. d) Merdiven evinde ışık alması için bırakılan boşluğunun (merdiven kovasının) eni en az 0.30 metre olmalıdır. (2) Merdiven basamaklarının ölçüleri ve özellikleri:. a) Asansörü olmayan binalarda basamak yüksekliği 0.16 metreden, asansörlü binalarda 0.18 metreden ve dış merdivenlerde 0.15 metreden fazla olamaz. b) Basamak genişliği 2a+b= 60 ila 64 formülüne göre hesaplanır. Formüldeki a: yükseklik, b: genişliktir. Ancak bu genişlik 0.27 metreden az olamaz. c) Balansmanlı (dengelenmiş) merdivenlerde basamak genişliği en dar kenarda 0.10 metre, basamak ortasında 0.27 metreden az olamaz. ç) Basamak uçları çıkıntısız (damlalıksız) olmak zorundadır. (3) Binalarda son kattaki bağımsız bölümlerle irtibatlı çatı arası piyeslerine çıkan iç merdivenlerde birinci ve ikinci fıkralardaki şartlar aranmaz. Ancak merdivenler ile ilgili olarak Binaların Yangından Korunması Hakkında Yönetmelik hükümleri geçerlidir. (4) Bu Yönetmeliğin yürürlüğe girmesinden önce yürürlükte olan mevzuata uygun olarak yapılmış yapılara bu Yönetmelik hükümlerine göre kat ilavesi yapılması halinde mevcut merdiven ölçüleri ilave katlar için de aynen uygulanabilir. (5) Karma kullanımlı binalarda her kullanım için ayrı merdiven evi düzenlenmesi zorunludur. Bu kullanımların birbirine dönüştürülmesi durumunda yeni oluşan kullanım için bağımsız genel merdiven oluşturulmadan tadilata izin verilmez. (6) Yüksekliği 1.80 metreden az olan merdiven altları kapatılır. Işıklıklar ve hava bacaları. MADDE 32- (1) Her müstakil ev veya dairede, en az 1 oturma odası ile yatak odalarının doğrudan doğruya hariçten ışık ve hava almaları gereklidir. Bu şekilde ışık ve hava almalarına lüzum olmayan diğer odalarla mutfakların ışıklıktan, yıkanma yeri ve tuvaletlerin ışıklık veya hava bacasından faydalanmaları da mümkündür. Ancak tuvalet ve yıkanma yerleri ile odalar aynı ışıklığa açılamaz. (2) Işıklıkların;. a) 1 ila 6 katlı binalarda dar kenarı 1.50 metreden ve alanı 4.50 m2’den,. b) 7 ve daha fazla katlı binalarda dar kenarı 2.00 metreden ve alanı 9.00 m2’den,. az olamaz. (3) Her türlü binada hava bacalarının asgari ölçüsü 0.60x0.60 m2’dir. Bu alan herhangi bir yapı elemanı (baca, kiriş ve benzeri) ile daraltılamaz. (4) Hava bacaları, şönt baca tipi olarak düzenlenemez. (5) Asgari ölçüdeki bir ışıklık veya hava bacasından her katta en çok dört piyes faydalanabilir. Bu piyeslerin sayısının artması halinde, dörtten fazla her piyes için ışıklık veya hava bacası ölçüsü aynı oranda arttırılır. Ancak, birinci fıkrada belirtilen şekilde ışık ve hava alması gerekmeyen veya lüzumlu ışık ve havayı bu Yönetmelikte tarif edilen şekilde alması mümkün olan piyeslerden, herhangi bir ışıklık veya hava bacasına pencere açılması, bu ışıklık veya hava bacası ölçülerinin arttırılmasını gerektirmez. (6) Her binanın lüzumlu ışıklık veya hava bacası, kendi parseli üzerinde bulunur. Komşu bina ve parselin ışıklık veya hava bacasından faydalanmak suretiyle, bu elemanlarının yapılmasına ve ölçülerinin azaltılmasına izin verilmez. (7) Işıklık ve hava bacaları, bunlara ihtiyacı olan kattan itibaren başlatılabilir. Hava bacalarının ve ışıklıkların bitişik komşu parsele bakan kısımlarının duvar ile kapatılması mecburidir. (8) Binaların bitişik olması gereken komşu tarafından boydan boya ışıklık yapılması halinde, civarın inşaat nizamına aykırı bir görünüm meydana getirmemek üzere, sokak cephesinde bina yüksekliğince kapatılması mecburidir. (9) Binalarda banyo, tuvalet ve benzeri kullanım alanlarının havalandırma bacasıyla veya mekanik havalandırma ile havalandırılması zorunludur. (10) Havalandırma bacalarından elektrik ve doğalgaz tesisatı geçirilemez. Bacalar. MADDE 33- (1) Kaloriferli binaların konut olarak kullanılan bağımsız bölümlerinin oturma ve yatma hacimlerinin en az birinde ve sıcak su tesisatı bulunmayan banyo ve mutfaklarında, sobalı binalarda ise tuvalet ve koridor hariç tüm piyeslerde duman bacası yapılması zorunludur. (2) Kaloriferli umumi binaların her katında en az bir adet duman bacası yapılması gereklidir. (3) Konut olarak kullanılan sobalı binaların ticari kullanımlı bağımsız bölümlerinde birer adet duman bacası yapılması zorunludur. Ancak tadilat projesi ile dükkanların bölünmesi durumunda 14/7/2005 tarihli ve 2005/9207 sayılı Bakanlar Kurulu Kararı ile yürürlüğe konulan İşyeri Açma ve Çalışma Ruhsatlarına İlişkin Yönetmelikte belirtilen bacasız dükkan kullanımları dikkate alınarak onay vermeye ilgili idaresi yetkilidir. (4) Bacaların TSE standartlarına uygun olarak yapılması zorunludur. (5) Yapılarda bina yüksekliğine göre uygun ölçülerde şönt baca yapılabilir. (6) Kapıcı dairesi zorunlu olan konut binalarında, evsel atıkların yerinde ayrıştırılmasını teminen ilgili standartlara uygun atık ayrıştırma bacası için yer ayrılır. Atık ayrıştırma bacası bağımsız bölümlerin kat sahanlıklarında en az bir adet yapılabileceği gibi her bağımsız bölüm içinde de yapılabilir. (7) Atık ayrıştırma bacası tesis edilmesi mümkün olamayan mevcut binalarda bahçe mesafeleri içinde TAKS ve KAKS’a dâhil olmaksızın atık ayrıştırma bacası tesis edilebilir. (8) Şofben, kombi cihazı ve bu gibi ısıtma araçları hayati tehlike arz edecek şekilde yerleştirilemez ve havalandırmadan uzak olan piyeslerle, banyo ve tuvaletlerde yer alamaz. (9) Sınırları ilgili idare tarafından belirlenecek doğalgaz uygulama bölgeleri içinde inşa edilecek, iskân edilebilir bodrum katlar dâhil 5 katlı binaların mutfaklarında, doğalgazla çalışan her cihaz için bir müstakil baca yapılır. (10) Bağımsız bölümlerin mutfaklarında en az bir adet aspiratör bacası yapılır. Bağımsız bölümlerde düzenlenen soba ve aspiratör bacaları, standartlara uygun olarak şönt baca şeklinde düzenlenebilir. 10 katın üzerindeki binalarda aynı baca sistemi yapılmakla birlikte hermetik cihaz kullanılır. (11) Kat kaloriferleri kazanı mutfak dışında özel bir bölmeye konulduğunda, bu mahallin en az 6 m3 hacminde olması, bina dış cephesinden havalandırılması ve bir müstakil bacasının bulunması gerekir. (12) Isıtmada denge bacalı sistemde olmayan doğalgaz sobalarının kullanılması halinde, her sobanın bu maddede belirlenen esaslara göre düzenlenen ayrı bir bacaya bağlanması gerekir. (13) Elektrik-haberleşme, mekanik, doğalgaz tesisatları için ortak tesisat bacası kullanılamaz. (14) Kalorifer daireleri ve bacalar ile ısıtma ve buhar tesisleri, Binalarda Enerji Performansı Yönetmeliği ve Binaların Yangından Korunması Hakkında Yönetmelik hükümlerine uygun olarak düzenlenir. (15) Zemin katta yapılan imalathane (unlu mamülleri, yeme-içme mekanları) niteliğindeki dükkanların bacaları bina ile bütünleşik ve bina hattı boyunca çatıya kadar devam etmesi zorunludur. Asansörler. MADDE 34- (1) Tek bağımsız bölümlü konutlar hariç uygulama imar planına göre kat adedi 3 olan binalarda asansör yeri bırakılması, 4 ve daha fazla olan binalarda ise asansör tesisi zorunludur. İskân edilen veya bağımsız bölüm bulunan bodrum katlar dâhil kat adedi 4 ve daha fazla olan binalarda asansör yapılması zorunludur. Daha az katlı yapılarda da asansör yapılabilir. (2) Tek asansörlü binalarda; asansör kabininin dar kenarı 1.20 metre ve alanı 1.80 m2’den, kapı net geçiş genişliği ise 0.90 metreden az olamaz. Asansör kapısının açıldığı sahanlıkların genişliği, asansör kapısı sürgülü ise en az 1.20 metre, asansör kapısı dışa açılan kapı ise en az 1.50 metre olmak zorundadır. Birden fazla asansör bulunan binalarda, asansör sayısının yarısı kadar asansörün bu fıkrada belirtilen ölçülerde yapılması şarttır. Tek sayıda asansör bulunması durumunda sayı bir alta yuvarlanır. TSE standartlarının bu fıkrada belirtilen ölçü ve miktarlardan küçük olması halinde; taban alanında yapılaşma hakkı 120 m2’nin altında olan parseller ile tek bağımsız bölümlü müstakil konut binalarında TSE standartlarına uyulmasına ilgili idaresi yetkilidir. (3) Mevcut binalarda yapılacak tadilatlarda, bu madde hükümlerinin ya da TSE standartlarının uygulanmasında idaresi yetkilidir. (4) Kullanılabilir katlar alanı tek katlı olan binalar hariç 800 m2'den veya kat adedi birden fazla olan umumi binalarda en az bir adet asansör yapılması zorunludur. Ayrıca; kat alanı 800 m2'den ve kat adedi 3'ten fazla olan umumi binalarda, uygulama imar planına göre 10 kat ve üzeri binalarda veya bina giriş katı üzerinde 20’den fazla bağımsız bölüm bulunan yapılarda ikinci fıkrada belirtilen asgari ölçülere uygun ve en az 2 adet olmak üzere binanın tipi, kullanım yoğunluğu ve ihtiyaçlarına göre belirlenecek sayıda asansör yapılması zorunludur. Bu asansörlerden en az bir tanesinin herhangi bir tehlike anında, arıza veya elektriklerin kesilmesi halinde zemin kata ulaşıp kapılarını açacak, yangına dayanıklı malzemeden yapılmış, kuyu içinde, duman sızdırmaz nitelikte, jeneratörden beslenecek şekilde tesis edilmesi gerekmektedir. (5) 10 kat ve üzeri binalarda asansörlerden en az bir tanesi yük, eşya ve sedye taşıma amacına uygun olarak dar kenarı 1.20 metre ve alanı 2.52 m2'den, kapı genişliği ise net 1.10 metreden az olmayacak şekilde yapılır. (6) Binalarda usulüne göre asansör yapılmış olması, bu Yönetmelikte belirtilen şekil ve ölçülerde merdiven yapılması şartını kaldırmaz. (7) Asansörün yapılması ve işletilmesi ile ilgili hususlarda; bu madde hükümleri de dikkate alınarak, 29/6/2016 tarihli ve 29757 sayılı Resmî Gazete’de yayımlanan Asansör Yönetmeliği (2014/33/AB) ve TSE standartları hükümlerine uyulur. (8) Asansör zorunluluğu bulunan binalarda asansörlerin, bodrum katlar dâhil tüm katlara hizmet vermesi zorunludur. Ancak bağımsız bölüm ya da iskân edilen alan bulunmayan bodrum katlara en az bir asansörün ulaştırılması zorunludur. (9) Asansörlere bina girişinden itibaren erişilebilirlik standartlarına uygun engelsiz erişim sağlanması zorunludur. (10) Asansörler, erişilebilirlik standartlarına uygun gerekli donanımlara sahip olmak zorundadır. (11) Özellik arz eden binalarda, binanın kat adedi, yapı inşaat alanı, kullanma şekli göz önünde tutularak asansör sayıları ile asgari ölçüleri ilgili idaresince artırılabilir. Akaryakıt servis istasyonları. MADDE 35- (1) İmar planlarında akaryakıt servis istasyonu olarak belirlenen alanlarda istasyonlar arası mesafe ve diğer kriterlerle ilgili mevzuata uyulması şartıyla; akaryakıt ve servis istasyonları ile Büyükşehir Belediyesinin uygun gördüğü alanlarda CNG otogaz istasyonları, LPG otogaz istasyonları, hidrojen üretim ve dolum istasyonları yapılabilir. (2) Yapı yüksekliği 2 katı geçmemek şartıyla; istasyonların bünyelerinde kullanıcıların asgari ihtiyaçlarını karşılayacak oto-market, çay ocağı, tuvalet, mescit, büfe, oto elektrik, lastikçi, yıkama yağlama fonksiyonları yer alabilir. (3) Yakıt tankı ve borulama sistemlerinin bakım, tadilat veya onarımlarının, TSE standartları ve ilgili kurumların görüşü doğrultusunda yapılması zorunludur. (4) Elektrik enerjisi ile çalışan araçların şarj edilmeleri için, ilgili elektrik kurumunun, olumlu görüşü ile otoparklar, akaryakıt istasyonları veya diğer uygun yerlerde elektrikli araç şarj yeri yapılabilir. (5) Akaryakıt istasyonları, ilgili mevzuat hükümlerine ve ilgili standartlara uyularak yapılır. Su depoları. MADDE 36- (1) Bu Yönetmelikte belirtilen;. a) Çok yüksek yapılarda 30 m3’ten,. b) Umumi binalar ve yüksek katlı yapılarda 15 m3’ten,. c) 10 bağımsız bölüme kadar konut binalarında 3 m3’ten,. ç) Diğer binalarda 5 m3’ten,. d) Bağ ve sayfiye evi planlı alanlardaki müstakil konutlarda 1 m3’ten,. az olmamak üzere yapının kullanma amacı, günlük su ihtiyacı, seçilen yangın söndürme sistemi gibi kriterler ile ulusal ve uluslararası standartlara uyulmak ve gerekli drenaj ve yalıtım tedbirleri alınmak şartıyla hacmi belirlenen su deposu bulundurulması zorunludur. (2) Konut binalarında 10 bağımsız bölümden sonraki artan her bağımsız bölüm için su deposu hacmi 0.50 m3 arttırılır. (3) Tüm binalarda su deposunun bulunduğu kat itibarıyla cazibeli akımın mümkün olmadığı durumlarda hidrofor konulması zorunludur. (4) Su depoları ve hidrofor, gerekli drenaj ve yalıtım tedbirleri alınarak binanın bodrum ya da çatı katında tertiplenebileceği gibi, aynı koşulları taşımak şartıyla, bina alanı dışında ön, yan ve arka bahçelerde toprağa gömülü şekilde de yerleştirilebilir. (5) Su depoları, taşıyıcı sistemden bağımsız olarak betonarme, paslanmaz çelik veya sıhhi şartlara uygun benzeri malzemeden yapılır. Fosseptikler. MADDE 37- (1) Genel olarak pis su kuyuları ile fosseptikler komşu hudutlarına 5.00 metreden fazla yaklaştırılmaz. Ancak bahçe mesafelerinin müsait olmaması halinde özellikle bitişik yapı nizamına tabi yerlerde fenni ve sıhhi mahzur bulunmadığı takdirde bu mesafeleri azaltmaya veya birkaç komşuya ait fosseptikleri bir arada veya bitiştirerek yaptırmaya belediye yetkilidir. (2) Binaların en düşük kanal bağlantı kotu altında kalan pis su deşarjları ise, deşarj pompalarının elektrik kesintisi durumunda çalışmayacağı göz önünde bulundurularak; boyutları binanın kullanış şekillerine göre muvakkat depolama imkânını veren ayrı bir rögarda toplanır ve motopomp sistemi kullanılarak kanalizasyon şebekesine verilir. Korkuluklar. MADDE 38- (1) Binalarda; balkon, teras, galeri boşluğu, sahanlıkların boş kenarları 1'den fazla basamağı bulunan açık merdivenlerde ve rampalarda, istinat duvarı üstünde, 0.50 metreden daha aşağıda veya yukarıda teşekkül etmiş bahçelerde, 1.10 metreden düşük düzenlenmiş bahçe duvarlarında, bulunduğu katın taban döşemesinden itibaren kotu 0.90 metreden az olan pencere boşluklarında, döşeme kotundan itibaren en az 1.10 metre yüksekliğe kadar teknik gereklere ve standartlara uygun olarak korkuluk yapılması mecburidir. (2) Bina son kat açık teraslarında düzenlenen korkulukların ve parapetlerin 1.10 metresi bina yüksekliğinden sayılmaz. (3) Korkuluklar, kırılmaz veya kırıldığında dağılmayan malzemeden ve insan çarpması dâhil, tasarım yüklerini karşılayacak taşıyıcı malzeme ve montaj sistemleri ile yapılır. (4) Korkuluklar düşme, kayma, yuvarlanma gibi sebeplerle insanların can güvenliğini tehlikeye atacak boşluklar içermeyecek şekilde düzenlenir. Boşluklarda, yük altındaki deformasyonlar da dâhil, en fazla 0.10 metre çapında geçişe izin verilir. Kapı ve pencereler. MADDE 39- (1) Bütün yapılarda;. a) Kapı yükseklikleri 2.10 metreden,. b) Kapı net (temiz) genişlikleri bina giriş kapılarında 1.50 metreden, kapıların çift kanatlı olması halinde bir kanat 1.00 metreden,. c) Bağımsız bölüm giriş kapılarında 1.00 metreden, diğer mahallerin kapılarında 0.90 metreden,. az olamaz. Balkon ve tuvalet kapıları 0.80 metreye düşürülebilir. ç) Döner kapılar, belirtilen ölçülerde yapılacak normal kapıların yanında ilave olarak bulunabilir. (2) Kapılarda eşik yapılamaz. Eşik yapılması zorunlu hallerde engellilerin hareketini, yangın çıkışlarını ve benzeri eylemleri engellemeyecek önlemler alınır. (3) Pencerelerde Binalarda Enerji Performansı Yönetmeliğine ve TSE standartlarına uyulması zorunludur. (4) Bitişik ve blok nizama tabi binalarda komşu parsel sınırı üzerindeki bitişik duvarlarda pencere ve kapı açılamaz. (5) Asansörlü eşya taşımacılığı için, 3 kattan fazla 10 kattan az katlı binalarda her bir bağımsız bölümün en az bir balkonunun kapısının eni net 0.90 metreden düşük olamaz. (6) Bağımsız bölümün tuvalet, banyo ve benzeri ıslak hacimlerinde mekanik havalandırma yapılmadığı takdirde yapılacak havalandırma penceresinin ölçüsü net 0.30 metre x 0.30 metreden az olamaz. (7) Atriumlu, galeri boşluklu veya iç bahçeli tasarlanan binalarda, bu mekânlara bakan pencere veya camekânların camlarının kırıldığında dağılmayan özellikli olması zorunludur. (8) Bodrum katlardaki mekânların gün ışığından faydalandırılması ve havalandırılması amacı ile yapılan pencerelerde sel, taşkın ve su baskınlarına karşı tedbirlerin alınmış olması ve bunların zemin seviyesinden en az 0.10 metre yukarıdan başlaması zorunludur. Çatılar. MADDE 40- (1) Çatıların, civarındaki cadde ve sokakların mimari karakterine, yapılacak binanın nitelik ve ihtiyacına uygun olması şarttır. (2) Çatı eğimleri, kullanılacak çatı malzemesi ile yörenin mimari özelliği ve iklim şartları dikkate alınarak ilgili idarenin tasvibi ile tayin edilir. Çatı eğimi içinde kalmak ve silüeti etkilememek kaydıyla çatı örtüsü olarak fotovoltaik paneller de kullanılabilir. (3) Çatı eğimi saçak ucundan hesaplanır. Çatılar parapet üzerine oturtulamaz. (4) Mahya yüksekliği 5.00 metreyi geçmemek kaydıyla; ayrık binalarda kırma, ikili blok binalarda bloğu ile müşterek kırma, iki taraftan da bitişik binalarda ise ön ve arka cepheye akıntılı beşik çatı kurulacağı varsayılarak belirlenir. (5) Merdiven evleri, ışıklıklar, hava bacaları, alın ve kalkan duvarları dördüncü fıkraya göre belirlenen çatı örtüsü düzlemlerini en fazla 0.60 metre aşabilir. Ayrıca zorunlu olan tesisatla ilgili hacimlerin, güneş enerjili su ısıtıcılarının ve çatı pencerelerinin çatı örtüsünü aşmasına ilgili idarece teknik gereklere göre uygun görülecek ölçü ve şekilde izin verilebilir. Asansörlü binalarda TSE standartlarına göre projelendirilecek asansör kulelerinin ve bu bölümlerle birlikte düzenlenen merdiven evlerinin en az ölçülerdeki bölümlerinin, çatı örtüsünü aşmasına da izin verilir. (6) Teras çatılarda 1.10 metre parapet yapılabilir. Teras çatının kullanıma açık olması durumunda 1.10 metre yüksekliğinde parapet veya korkuluk yapılması zorunludur. (7) Çatı aralarına bağımsız bölüm yapılmaz. Bu kısımlarda ancak su deposu, asansör kulesi, iklimlendirme ve kaskat sistemleri de içerebilen tesisat odası ve son kattaki bağımsız bölümlerle irtibatlı piyesler yapılabilir. (8) Çatı arasındaki mekânlarda, çatı eğimi içerisinde kalmak ve fonksiyonunu sağlamak şartıyla asgari yükseklik şartı aranmaz. Ancak, üst kat tavan döşemesi ile çatı örtüsü arasında kalan hacimler, uygulama imar planında aksine bir hüküm yoksa ilave kat döşemeleri yapılmak suretiyle bölünemezler. (9) Yangın güvenliğine ilişkin tedbirler alınmak şartıyla ve konutlar hariç olmak üzere binaların çatı araları; sergi salonu, toplantı salonu, yemekhane, spor salonu gibi fonksiyonlarda ortak alan olarak kullanılabilir. (10) Tescilli yapılar, anıtlar ve kamu yararlı yapılar ile dini yapıların çatı örtüleri ve bunların yapılacak ya da tamir ve tadil edilecek çatı örtüleri bu kayıtlara tabi değildir. (11) Belediyeler meclis kararıyla mahallin ve çevrenin özelliklerine göre yapılar arasında uyum sağlamak, güzel bir görünüm elde etmek amacı ile dış cephe boya ve kaplamaları ile çatının malzemesini ve rengini tayin etmeye yetkilidir. Bu yetki, bu Yönetmeliğin yürürlüğe girmesinden önce yapılmış olan yapılar için de kullanılabilir. (12) Çatıda birden fazla bağımsız bölüme ait birden fazla teras olması halinde birbirleri arasında en az 3.00 metre mesafe bırakılmak zorundadır. Ancak, bodrum hariç 2 katı geçmeyen binalarda çatıdaki değişik çözümlerin kabulünde ilgili idaresi yetkilidir. (13) Çatı arasının son kat bağımsız bölümü ile birlikte kullanılması amacıyla son kat tavan döşemesi kısmen veya tamamen yapılmayabilir. (14) Teras çatılarda çatı bahçesi olarak düzenleme yapılabilir. Bahçe düzenlemesi yapılabilmesi için gerekli olan 0.50 metre toprak dolgu, parapet yüksekliğine dâhil edilmez. Ortak alan olarak kullanılan teras çatılarda; bahçe düzenlemesi yapılması halinde merdiven evi yanında, bina sakinleri tarafından kullanılmak üzere, tuvalet, lavabo, çay ocağı, bahçe düzenlemesinde kullanılacak malzemeleri depolamak için merdiven evine bitişik, toplam teras alanının %10’unu ve 20 m²’yi geçmeyen ve en fazla 3.00 metre yüksekliğinde kapalı mekân oluşturulabilir. Kapalı mekân bina ön cephesine 3.00 metreden fazla yaklaşamaz. Ayrıca rezidans, otel, apart otel gibi konaklama tesislerinin teras çatılarında bina cephelerine 3.00 metreden fazla yaklaşmamak, en fazla 1.50 metre derinliğinde olmak ve parapet kotunu aşmamak koşuluyla açık havuz yapılabilir. Çıkmalar. MADDE 41- (1) Binalarda taban alanı dışında kendi bahçe hudutları dışına taşmamak şartı ile binanın her cephesinde açık ve kapalı çıkma yapılabilir. Ancak;. a) Kapalı çıkmalar;. 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (a) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. b) Açık çıkmalar;. 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (b) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. 4) Bitişik nizamda bitişik olduğu komşu sınırına 2.00 metreden fazla yaklaşamaz. (2) Açık ve kapalı çıkmaların tabii zeminden veya tesviye edilmiş zeminden çıkma altına kadar en yakın şakûli mesafesi en az 2.40 metre olmak zorundadır. Ön bahçe mesafesi 3 metre ve daha az olan parsellerde; ön bahçeye yapılacak çıkmalarda, yol kotu ile çıkma altı arasındaki düşey mesafe hiçbir yerde 2.40 metreden az olamaz. (3) Zemin katta kendi parsel hududu dışına taşmayan, hangi katta yapılırsa yapılsın ısı yalıtımı haricinde 0.20 metreyi geçmeyen, kullanım alanına dâhil edilmeyen motif çıkmalar yapılabilir. Bahçe içinde yapılacak üstü açık teras ve zemin kat giriş merdivenleri ile bina cephesinden itibaren genişliği 2.50 metreyi geçmemek, tretuvar dışına taşmamak ve en alçak noktası tretuvar kotundan en az 2.50 metre yükseklikte yapılacak giriş saçakları çıkma olarak değerlendirilmez. Motif çıkmalar, açık ve kapalı çıkma önüne yapılacak ise motif çıkma da dâhil olmak üzere çıkma genişliği birinci fıkranın (a) ve (b) bentlerinde açıklanan hükümlere göre belirlenir. (4) Bina cephelerinde, mimari projesinde cephe estetiği ve tasarımı göz önünde bulundurulmak ve detay projeleri verilmek, hafif malzemeden yapılmak, parsel sınırına taşmamak ve kapalı mekân oluşturmamak kaydıyla 0.50 metreye kadar güneş kırıcı yapılabilir. Saçaklar. MADDE 42- (1) Uygulama imar planında belirlenmemiş ise 1.00 metreyi geçmeyen saçak yapılabilir. Saçakların şekli ve genişliği, yörenin mimari karakterine ve yapılacak yapıların özelliğine göre mimari estetik komisyonu kararı alınarak ilgili idarece de tayin edilebilir. (2) Saçaklar parsel sınırlarını aşamaz. (3) Binada çıkma yapılması halinde saçak genişliği çıkmadan itibaren 0.50 metreyi aşamaz. Bahçe duvarları. MADDE 43- (1) Bahçe duvarlarının yüksekliği; binaların yol tarafındaki cephe hatlarının önünde, yoldan kotlandırılan binalarda kaldırım üst kotundan itibaren 0.50 metreyi, yoldan yüksek olup tabii zeminden kotlandırılan binalarda ise parselin yol sınırındaki tabii zemin kotundan itibaren 0.50 metreyi, yol cepheleri gerisinde ise 1.5 metreyi geçemez. Ayrıca üzerlerine yükseklikleri 1.00 metreyi aşmayan parmaklık yapılabilir. (2) Eğimli yollarda/arazilerde bahçe duvarı üst kotunun tretuvardan en fazla 1.50 metre yükseldiği durumlarda duvar üstten kademelendirilir. Fazla meyilli ve tehlike arz eden yerlerde uygulanacak şekli takdire idare yetkilidir. (3) Devletin güvenlik ve emniyeti ile harekât ve savunma bakımından gizlilik veya önem arz eden bina ve tesisler ile okul, hastane, cezaevi, ibadet yerleri, elçilik, sefarethane, açık hava sineması ve benzerleri gibi özellik arz eden bina ve tesislerin bahçe duvarları ile sanayi bölgelerinde yapılacak bahçe duvarları bu madde hükmüne tabi değildir. (4) Bağ ve sayfiye parselleri ile tek bağımsız bölümlü konut (villa) alanlarında güvenlik ve mahremiyetin sağlanması için yola bakan cephelerine 2.00 metreye kadar duvar yapılabilir. (5) Zemin veya bodrum katlarında dükkan yapılmasına müsaade edilen yapılarda, yola bakan bahçelerde bahçe duvarı veya yaya trafiğini tehlikeye düşürecek engeller yapılamaz. Kapıcı dairesi, bekçi odası ve kontrol kulübeleri. MADDE 44- (1) Kapıcı dairesi ve bekçi odası yapılacak binalar:. a) Konut kullanımlı bağımsız bölüm sayısı 40’tan fazla olan ve katı yakıt kullanan kaloriferli veya kalorifersiz binalar için bir adet kapıcı dairesi yapılması zorunludur. Birden fazla yapı bulunan ve toplam bağımsız bölüm sayısı 40’tan fazla olan parsellerde de bu hüküm uygulanır, ancak bağımsız bölüm sayısının 80’i aşması halinde ikinci bir kapıcı dairesi yapılır. Ayrıca, birden fazla yapının bulunduğu parsellerde 60’tan fazla bağımsız bölümü olan her bir bina için mutlaka ayrı bir kapıcı dairesi yapılır. b) Katı yakıt haricindeki diğer ısıtma sistemleri kullanılan konut kullanımlı binalar için bağımsız bölüm sayısının 30’dan (30 dahil) fazla olması halinde bir, 150’den fazla olması halinde 2 kapıcı dairesi yapılması zorunludur. İlave her 150 daire için ek bir kapıcı dairesi yapılır. Ayrıca birden fazla yapının bulunduğu parsellerde her blok için ayrı bir kapıcı dairesi hesabı yapılabilir. c) Sıra evler düzeninde, ayrık, ikiz nizamda tek bağımsız bölümlü 1’den fazla müstakil konut binası bulunan parsellerde kapıcı dairesi yapılması mecburiyeti aranmaz. ç) Yapı inşaat alanı 2000 m2’den fazla olan işyeri ve büro olarak kullanılan binalarda bekçi odası yapılması şarttır. (2) Kapıcı dairelerinin ve bekçi odalarının ölçü ve nitelikleri:. a) Kapıcı daireleri, doğrudan ışık ve hava alabilecek şekilde düzenlenir. b) Taşkın riski taşıyan alanlarda kalan binalarda düzenlenecek kapıcı dairelerinin kapı ve pencere boşluklarının alt seviyesi su taşkın seviyesinin en az 1.50 metre üzerinde olmak zorundadır. c) Kapıcı dairelerinin toprağa dayalı ve iskân edilebilen bodrum katlarda yapılması halinde, oturma odası ve bir yatak odasının dış mekâna açılması bu mekânların taban döşemesinin üst seviyesinin tabii veya tesviye edilmiş zemine gömülü olmaması, kapı ve pencere açılmak suretiyle, doğal aydınlatma ve havalandırmasının sağlanması sel, taşkın ve su basmasına karşı önlem alınmış olması zorunludur. Kapıcı dairelerinin toprağa gömülü duvarlarında kuranglez yapmak suretiyle kapı ve pencere açılamayacağı gibi, bu duvarlarda pencere açılabilmesi için pencere denizliğinin tabii zeminden veya tesviye edilmiş zeminden en az 0,90 metre yukarıda konumlanması gerekir. ç) Bina içinde düzenlenen kapıcı daireleri, en az brüt 50 m2’dir. Kapıcı dairelerinde, her birisi en az 9 m2 ve dar kenarı en az 2.50 metre olmak üzere 2 yatak odası ve 12 m2’den az olmamak üzere 1 oturma odası, en az 3,3 m2 mutfak ve banyo veya duş yeri ve tuvalet bulunur. d) Bina dışında tertiplenen kapıcı daireleri en fazla brüt 40 m2 olmak zorundadır. Bu fıkranın (ç) bendinde yer alan ölçüleri sağlayacak şekilde 1 yatak odası, 1 oturma odası, mutfak ve banyo veya duş yeri ve tuvalet bulundurulur. (3) Bekçi odası en az 4 m2 büyüklüğünde, doğrudan ışık ve hava alabilecek şekilde düzenlenir. Bekçi odasında en az 1.5 m2’lik bir tuvalet yer alır. (4) Kontrol kulübeleri:. a) Üzerinde birden fazla yapı yapılması mümkün ve yüzölçümü en az 1000 m2 olan parsellerde, istenmesi halinde, trafik emniyeti bakımından tehlike arz etmemek ve hiçbir şartta parsel sınırını aşmamak kaydıyla bahçe mesafeleri içinde kontrol kulübesi yapılabilir. b) Kontrol kulübesi 9 m2’yi geçemez. c) Kontrol kulübesinin yüksekliği tabii veya tesviye edilmiş zeminden itibaren en fazla 4.00 metredir. ç) Kontrol kulübesi ile esas bina arasındaki mesafe 2.00 metreden az olamaz. d) Devletin güvenliği bakımından özellik arz eden parsellerde bu fıkrada belirtilen ölçülere uyulma şartı aranmaz. Portikler. MADDE 45- (1) Portikli yapıların yapılacağı cadde ve sokaklar uygulama imar planı kararı ile belirlenir. (2) Genel olarak portik bırakılması gereken yerlerde, portik yüksekliği 3.50 metre, derinliği ise 4.00 metredir. Ancak, civarın teşekkül tarzı ve mevkiin özellikleri dolayısıyla bu miktarlar ilgili idarece değiştirilebilir. (3) Portiğe ve doğrudan yola açılan bina giriş kapıları dışa açıldığında, gizlenecek kadar bina giriş holüne doğru çekilir. Fırınlar. MADDE 46- (1) İşyeri Açma ve Çalışma Ruhsatlarına İlişkin Yönetmelik hükümleri saklı kalmak üzere fırınlar; sanayi, küçük sanayi, organize sanayi, konut dışı çalışma alanları ile ticaret bölgelerinde yapılabilir. Katkılı pide, kebap, simit fırınları ve geleneksel tandır ocakları, zemin katı işyeri olarak kullanılabilen binalarda yapılabilir. (2) Fırınların tanziminde;. a) Mevcut binalarda ekmek fırını hariç fırın ve tandır yapılması durumunda, 634 sayılı Kanun hükümlerine uyulur. b) Ekmek fırınları ayrık nizam yapılaşma bölgelerinde ve müstakil olarak binanın bütününün tek bağımsız bölüm olarak fırın tahsis edilmesi şartları ile yapılır. c) Projesinde sınıfı belirtilmek zorundadır. ç) Duvar ve döşemelerinde ısı ve ses yalıtımı uygulanır. Binanın taşıyıcı sisteminin ve fırınla ilgisi olmayan diğer bağımsız bölümlerin ısı değişiminden olumsuz etkilenmemesi için proje müelliflerince veya bu konunun uzmanı teknik elemanlarca hazırlanan rapora göre gerekli tedbir alınır. d) Mekanik tesisat projelerinde, kanalizasyon bağlantısına, her türlü böcek ve kemirgen girişini önlemek için çekvalf konulur. e) Baca ölçülerinin hesaplanması, bacaların bina iç duvarlarında tesis edilmesi ve filtre takılması şartı aranır. f) Trafik açısından ilgili birimin görüşünün alınması gerekir. g) Tesisin ihtiyacı olan otopark kendi parselinde karşılanır. ğ) TSE standartlarına uyulur. h) Binaların Yangından Korunması Hakkında Yönetmelik hükümleri uyarınca gerekli tedbirler alınır. (3) İkinci fıkra hükümlerine uyulmaması durumunda ruhsat düzenlenemez. Pasajlar ve alışveriş merkezleri. MADDE 47- (1) Ticaret bölgelerinde yapılacak pasajların;. a) Taban döşemesi üzerinden tavan alana kadar olan yüksekliğinin 3.50 metreden, uzunluğunun 30.00 metreden az olmaması,. b) Her biri 1.50 metreden dar olmayan en az 2 giriş-çıkış kapısı ile yeteri kadar havalandırma bacası veya tertibatını haiz bulunması, pasaj giriş ve çıkışlarının erişilebilir olması,. c) Birden fazla katlı olmaları halinde her bir kat arasında bu Yönetmelikte belirtilen şartlara uygun merdiven olması ve erişilebilirlik standartlarına uygun düzenlemelerin yapılması,. ç) Bir kısmı veya diğer katları başka maksatlar için kullanılan binalar içerisinde bulunmaları halinde, diğer esas giriş merdiven, asansör ve geçit gibi tesislerle, bu tesislere ayrılan yerlerin pasaj dışında ve müstakil olarak tertiplenmesi,. gereklidir. d) Kapasiteye bağlı olarak ilgili idaresince uygun görülen büyüklük ve miktarda çocuk oyun alanı, bay ve bayan tuvaletler, bebek bakım alanları, ilk yardım alanı ve çarşı bütününde 30 m2’den küçük olmamak üzere ihtiyacı karşılayacak büyüklükte mescit ayrılır. (2) Alışveriş merkezlerinde; 26/2/2016 tarihli ve 29636 sayılı Resmî Gazete’de yayımlanan Alışveriş Merkezleri Hakkında Yönetmelik hükümlerine uyulur. Tuvaletler. MADDE 48- (1) Yarısı kadınlar, yarısı erkekler için olmak üzere; iş hanı, büro, alışveriş merkezi, çarşı, pasaj ve mağaza gibi binalar ile otel ve benzerleri binalarda her 25 kişi için, en az birer adet, resmî binalar ile sinema, tiyatro gibi umumî binalarda ise her 50 kişi için en az birer adet tuvalet yapılması zorunludur. Bu yapılarda engellilerin erişiminin sağlanmasına yönelik tedbirler alınarak en az 1 kadın, 1 erkek olmak üzere engellilerin kullanımına ve erişilebilirlik standardına uygun tuvalet ayrılır. (2) İbadet yerleri, şehirlerarası yollarda yer alan dinlenme tesisleri, meydan ve park gibi yerlerde yapılacak umumî tuvaletlerin en az yarısının, diğer yapılarda ise en az üçte birinin alaturka tuvalet taşlı olması sağlanır. (3) Tuvaletlerde yeterli sayıda pisuar ve lavabo bulundurulur. Resmî binalar, işyeri, büro, fabrika gibi yerlerde çalışan sayısı, mağaza, alışveriş merkezi, çarşı, pasaj gibi yerlerde tahmini müşteri sayısı, lokanta, sinema, tiyatro gibi yerlerde oturma sayısı, otel ve benzeri konaklama tesislerinde yatak sayısı ve bu hesaplamalara dâhil olarak ziyaretçi sayıları ve diğer farklı özellikler dikkate alınarak yeterli tuvalet ayrılır. (4) Birden fazla kullanımı haiz binalarda her kullanım için bu maddedeki kriterlere göre ayrı ayrı değerlendirme yapılır. Uluslararası kurallara tabi yapılarda bu Yönetmelikte belirtilenden az olmamak kaydıyla uluslararası kuralların gerektirdiği sayıda tuvalet yapılması zorunludur. (5) Umumî binalarda çalışan, müşteri ve ziyaretçi gibi tüm kullanıcıların ihtiyaçlarının karşılanması amacıyla kapasite hesabına göre belirlenen büyüklük ve sayıda erişilebilirlik standardına uygun engelli tuvaleti yapılır. Çay ocakları. MADDE 49- (1) Büro, iş hanı, alışveriş merkezi, pasaj gibi ticari binalarla, sanayi tesislerinde; kullanma alanı en az 3 m² olmak, 0.45 x 0.45 metre ebadında hava bacasıyla havalandırılmak, bir ateş bacasıyla irtibatlandırılmak kaydıyla çay ocakları bağımsız bölüm olarak düzenlenebilir. (2) Çay ocaklarının nizamı ışıklıktan veya doğrudan ışık ve hava alması halinde hava bacasına gerek yoktur. Yığma, ahşap ve kâgir yapılarda aranan şartlar. MADDE 50- (1) Binalar, güncel teknik mevzuat ile fen ve sanat kurallarına uygun olarak;. a) Binayı etkiyebilecek bileşik etkilere karşı yeterli dayanıma sahip olacak ve etkileri güvenli bir şekilde zemine aktarabilecek ve aynı zamanda civar yapılara herhangi bir zarar vermeyecek şekilde,. b) Temel zemininde oluşabilecek oturma, kabarma, büzülme ve donma sebebiyle yapı stabilitesi bozulmayacak biçimde,. tasarlanarak inşa edilmek zorundadır. Bodrumlar. MADDE 51- (1) Katı yakıt kullanan sobalı binaların bodrum veya zemin katlarında veya teknik olarak bodrum kat tesis edilememesi durumunda yüksekliği 2.20 metreyi geçmemek üzere bahçelerinde; ortak alan niteliğini haiz olmak ve eklenti ihdas etmemek kaydıyla her bağımsız bölüm için en az 5 m2, en fazla 10 m2 odunluk, kömürlük veya depolama yeri ayrılması zorunludur. (2) Bodrum kapısı tamamen tretuvar üzerinde kalan fazla meyilli yollar dışında yapılacak ön bahçesiz binalarda, yol cephesinde bodrum girişi yapılamaz. (3) Toprağa dayalı bodrum katlarda bulunan konutlarda oturma odası ve bir yatak odasının; taban döşemesinin üst seviyesinin tabii veya tesviye edilmiş zemine gömülü olmaması, doğal aydınlatma ve havalandırmasının pencere açılmak suretiyle sağlanması, sel, taşkın ve su baskınlarına karşı tedbirlerin alınmış olması zorunludur. Bu bağımsız bölümlerin kısmen veya tamamen tabii ve tesviye edilmiş zemin altında kalan duvarlarında pencere açılamaz. (4) Ticari alanlarda yapılan binaların ticari amaçla kullanılan bodrum katlarında döşemenin zemine gömülü olmama şartı aranmaz. Bu tür binalarda suni havalandırmanın sağlanması ile engellilerin dolaşımına olanak sağlayan erişilebilirlik standartlarına uygun rampa, yürüyen bant ve benzeri önlemler alınır. (5) Konut alanında kalmakla birlikte, ilgili idare meclisince yol boyu ticaret kararı alınan yol güzergâhlarında zemin katta, halkın günlük ihtiyaçlarını karşılamaya dönük olarak ticaret yapılabilir. Bu kullanımların bodrum katlarında içten bağlantılı piyesleri olabilir. Bu piyesler binanın ortak alanları ve müştemilatlarıyla irtibatlandırılamaz. Ancak, köşe başı veya köşe başından başka iki yola cephesi olan parsellerde yapılacak binaların yola cephesi bulunan bodrum katlarına ticari kullanımlı bağımsız bölüm yapılabilir. Bu bölümlerin üst ve alt kattaki mekânlarla içten bağlantısı sağlanabilir. Ticari kullanımların altında konut yapılamaz. (6) Toprağa dayalı tüm bodrum katlarda, dış etkilere karşı ısı ve su yalıtımı yapılması zorunludur. (7) Bina etrafında mütemadi kuranglez tesis edilemez. Kuranglezlerden giriş çıkış yapılamaz. Ancak, yol cephesinde bulunmayan kuranglezlerinden kaçış amacıyla çıkış tertiplenebilir. Kuranglezlerde sel, taşkın ve su baskınlarına karşı tedbirlerin alınmış olması zorunludur. (8) Arazi eğiminden faydalanmak amacıyla veya mimari nedenlerle, binalar bloğunun, bir binanın veya bağımsız bir dairenin; belirlenen bina yüksekliğini aşmamak, belirli piyesler için tespit olunan asgari kat yüksekliklerine veya bu Yönetmeliğin diğer hükümlerine aykırı olmamak şartı ile çeşitli katlarda ve/veya farklı taban ve/veya tavan seviyelerinde düzenlenmesi mümkündür. Ayrıca, zemin katların binanın kot aldığı yol cephesi üzerinde bulunmayan piyesleri ile yol cephesinde yer alan piyeslerinin yol cephesinde kalmayan ve piyes derinliğinin yarısını aşmayan bir kısım alanları, zemin kat kotundan farklı kotta düzenlenebilir. Müştemilatlar. MADDE 52- (1) Binaların müştemilat kısımları, mümkün ise binanın bodrumunda, aksi halde zemin katta ve bahçede tertiplenir. (2) 4 tarafı yol ile çevrili istisnai parseller dışında esas binaların yol tarafındaki cephe hatlarına tecavüz eden müştemilat binası yapılamaz. Bu gibi istisnai parsellerde müştemilat binalarının yapılacağı yeri tayine idare yetkilidir. (3) Müştemilat binalarının:. a) Dar kenarı 4.00 metreden, en yüksek noktasının tabii zeminden yüksekliği 2.50 metreden fazla olamaz. b) Binaya bitişik oldukları takdirde, komşu parsel sınırına, aksi halde binaya ve ayrıca komşu parsel sınırına uzaklıkları bu Yönetmelikle veya planla belirlenen miktarlardan az olamaz. c) Yapı cinsleri ahşap olamaz. ç) Parsel durumu müsait olduğu takdirde esas binanın inşasından önce de yapılması mümkündür. d) Kapıcı dairesi, garaj, odunluk, kömürlük, depo, mutfak, çamaşırhane ve benzeri hizmetler için olup, maksadı dışında kullanılamaz. (4) Müştemilatlar mimari projede ve vaziyet planında gösterilir. Bahçede yapılmasının zorunlu olduğu hallerde; bu Yönetmelikte veya planında belirtilen şartlara ve çekme mesafelerine uyularak yapılır. Paratonerler. MADDE 53- (1) İçinde patlayıcı madde bulundurulan yerlerle, sivri ve yüksek bina ve tesislere Binaların Yangından Korunması Hakkında Yönetmelik gereği, TSE standartlarına uygun paratoner konması mecburidir. ALTINCI BÖLÜM. Projeler ve Yapı İzin Belgeleri. Projeler ve yapı izin belgelerine ilişkin hususlar. MADDE 54- (1) Projeler ve yapı izin belgelerine ilişkin hususlarda;. a) Yapı ruhsatına ilişkin genel hükümlere ilişkin olarak Planlı Alanlar İmar Yönetmeliğinin 54 üncü maddesi,. b) Yapı ruhsatı işlemlerine ilişkin olarak Planlı Alanlar İmar Yönetmeliğinin 55 inci maddesi,. c) Kamu alanlarında yapılacak yapılarda ruhsata ilişkin olarak Planlı Alanlar İmar Yönetmeliğinin 56 ncı maddesi,. ç) Yapı projelerine ilişkin olarak Planlı Alanlar İmar Yönetmeliğinin 57 nci maddesi,. d) Binalarda tasarruf tedbirleri ve iklim değişikliğine dair ilkelere ilişkin olarak Planlı Alanlar İmar Yönetmeliğinin 57/A maddesi,. e) Esaslı tadilata ilişkin olarak Planlı Alanlar İmar Yönetmeliğinin 58 inci maddesi,. f) Yapı ruhsatı gerekmeyen inşai faaliyetlere ilişkin olarak Planlı Alanlar İmar Yönetmeliğinin 59 uncu maddesi,. g) İstinat duvarlarına ilişkin olarak Planlı Alanlar İmar Yönetmeliğinin 60 ıncı maddesi,. ğ) Muvakkat yapıya ilişkin olarak Planlı Alanlar İmar Yönetmeliğinin 61 inci maddesi,. h) Elektronik haberleşme istasyonlarına ilişkin olarak Planlı Alanlar İmar Yönetmeliğinin 62 nci maddesi,. ı) Şantiye binaları hakkında Planlı Alanlar İmar Yönetmeliğinin 63 üncü maddesi,. i) Yapı kullanma iznine ilişkin olarak Planlı Alanlar İmar Yönetmeliğinin 64 üncü maddesi,. j) Yapı kullanma izinlerinde başvuru sahibinden bilgi ve belge istenmesine ilişkin esaslar hakkında Planlı Alanlar İmar Yönetmeliğinin 65 inci maddesi,. k) Mimari estetik komisyonları hakkında Planlı Alanlar İmar Yönetmeliğinin 66 ncı maddesi,. uygulanır. YEDİNCİ BÖLÜM. Denetime Dair Hükümler. Bakanlığın denetim yetkisi. MADDE 55- (1) Bakanlığın denetim yetkisine ilişkin hususlarda Planlı Alanlar İmar Yönetmeliğinin 67 nci maddesine uyulur. Fenni mesuliyet. MADDE 56- (1) Fenni mesuliyet hizmetlerine ilişkin hususlarda Planlı Alanlar İmar Yönetmeliğinin 68 inci maddesine uyulur. SEKİZİNCİ BÖLÜM. Yönetmeliğin Uygulanmasına İlişkin Esaslar. Yönetmeliğin uygulanmasına ilişkin esaslar. MADDE 57- (1) Yönetmeliğin uygulanmasına ilişkin esaslar hakkında Planlı Alanlar İmar Yönetmeliğinin 69 uncu maddesine uyulur. (2) Bu Yönetmelik kapsamında düzenlenmesi gereken taahhütnameler, tutanaklar, yapı denetim defteri, yapı tatil zaptı, yapı kullanma izin belgesi formu ve yapı ruhsatı formu hakkında Planlı Alanlar İmar Yönetmeliğinin eklerinde yer alan örnekler ve formlar kullanılır. DOKUZUNCU BÖLÜM. Çeşitli ve Son Hükümler. Bakanlık denetçilerinin yetkilendirilmesi ve özellikleri. GEÇİCİ MADDE 1- (1) Bakanlık denetçilerinin yetkilendirilmesi ve özellikleri hakkında Planlı Alanlar İmar Yönetmeliğinin geçici 1 inci maddesine uyulur. Mevcut teşekkül. GEÇİCİ MADDE 2- (1) Mevcut teşekkül hakkında Planlı Alanlar İmar Yönetmeliğinin geçici 2 nci maddesine uyulur. Mevcut yapı ruhsatı başvuruları. GEÇİCİ MADDE 3- (1) Mevcut yapı ruhsatı başvuruları hakkında Planlı Alanlar İmar Yönetmeliğinin geçici 3 üncü maddesine uyulur. Mevcut haberleşme istasyonları. GEÇİCİ MADDE 4- (1) Mevcut haberleşme istasyonları hakkında Planlı Alanlar İmar Yönetmeliğinin geçici 4 üncü maddesine uyulur. Yürürlük. MADDE 58- (1) Bu Yönetmelik yayımı tarihinde yürürlüğe girer. Yürütme. MADDE 59- (1) Bu Yönetmelik hükümlerini Kayseri Büyükşehir Belediye Başkanı yürütür. "
"NÜKLEER TESİSLER, RADYASYON TESİSLERİ VE RADYOAKTİF ATIK TESİSLERİNDE YÖNETİM SİSTEMİ YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı; bir tesis kuran, işleten, işletmeden çıkaran veya kapatan Kuruluşların kendi bünyesinde oluşturacağı, sürdüreceği ve sürekli iyileştireceği, güvenliğe öncelik veren ve güvenlik kültürünü destekleyen bir yönetim sistemine ilişkin hususları düzenlemektir. Kapsam MADDE 2- (1) Bu Yönetmelik; nükleer tesis, radyasyon tesisi veya radyoaktif atık tesislerine ilişkin faaliyetlerde bulunan veya bulunacak olan Kuruluşları ve bu Kuruluşların tesise ilişkin faaliyetlerini kapsar. Dayanak MADDE 3- (1) Bu Yönetmelik, 5/3/2022 tarihli ve 7381 sayılı Nükleer Düzenleme Kanununun 3 üncü maddesinin üçüncü fıkrası ile 95 sayılı Nükleer Düzenleme Kurumunun Teşkilat ve Görevleri Hakkında Cumhurbaşkanlığı Kararnamesinin 4 üncü maddesinin birinci fıkrasının (c) bendine ve 5 inci maddesinin birinci fıkrasının (b) bendine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Güvenlik kültürü: Bireylerin ve kuruluşların sahip olmaları gereken, radyasyondan korunma ve güvenlik konularına önemleri derecesinde gereken özen ve dikkatin gösterilmesine en yüksek öncelik veren nitelik ve davranışlar bütününü, b) Kuruluş: Bir tesis kurmak üzere Kuruma niyet bildiriminde bulunan, yetkilendirilmek üzere başvuran veya Kurum tarafından yetkilendirilen ve düzenleyici kontrol kapsamında bulunan tüzel kişiyi, c) Kurum: Nükleer Düzenleme Kurumunu, ç) Süreç: Girdileri çıktılara dönüştüren birbirleriyle ilişkili ve etkileşimli etkinlikler bütününü, d) Tedarik zinciri: Kuruluşun ihtiyaç duyduğu mal veya hizmetlerin sağlanması sürecinde yer alan gerçek veya tüzel kişilerden oluşan bütünü, e) Tedarikçi: Kuruluş ile aralarında yapılan sözleşme hükümleri uyarınca Kuruluşa mal veya hizmet sağlayan veya bir faaliyeti Kuruluş adına gerçekleştiren gerçek veya tüzel kişiyi, f) Tesis: Nükleer tesis, radyasyon tesisi veya radyoaktif atık tesisini, g) Üst yönetim: Bir kuruluşun yönetiminden sorumlu, üst düzeydeki kişi veya kişiler grubunu, ğ) Yönetim sistemi: Kuruluşun politika ve amaçlarını belirlemek ve bu amaçlara güvenli, verimli ve etkin bir şekilde ulaşılmasını sağlamak üzere organizasyon yapısı, kaynaklar ve süreçleri içeren birbirleriyle ilişkili ve etkileşimli sistemler bütününü,  ifade eder. İKİNCİ BÖLÜM Temel İlkeler Kuruluşun ve üst yönetimin sorumlulukları MADDE 5- (1) Kuruluş tüm faaliyetlerini güvenliği önceleyen bir sistem içerisinde yürütmek üzere unsurları bu Yönetmelikle belirlenen bir yönetim sistemi kurar ve bu sistemi uygular, sürdürür, değerlendirir ve sürekli iyileştirir.  (2) Yönetim sisteminin kurulması, uygulanması, sürdürülmesi, değerlendirilmesi ve sürekli iyileştirilmesinden, bu faaliyetleri yürütmekle görevlendirilmiş bir birim veya personel bulunsa dahi, üst yönetim sorumludur. (3) Üst yönetim, güvenlik politikasını belirler ve bu politikanın uygulanmasını ve amaçlara ulaşıldığının izlenmesini sağlar. (4) Üst yönetim; a) Tesise ilişkin saha, tasarım, imalat, inşaat, işletmeye alma, işletme ve işletmeden çıkarma veya kapatma aşamalarındaki faaliyetlerin güvenli bir şekilde yürütülmesini ve gelecek nesillerin radyasyonun olası zararlı etkilerinden korunmasını da dikkate alarak bunun için yeterli kaynakların teminini sağlamakla, b) Tesisi oluşturan yapı, sistem ve bileşenler ile tesise ilişkin faaliyetlerin güvenlik ve kalite gereklerine uygun olmasını sağlamakla, c) Tesiste üretilen, işlenen, kullanılan, taşınan, depolanan veya bertaraf edilen radyoaktif maddelerin güvenli yönetimini sağlamakla, ç) Kuruluşun her seviyesindeki yöneticilerinin tesisteki radyasyon risklerini, bu risklerin olası sonuçlarını ve sorumluluk taşıdıkları alanlara ilişkin radyasyon risklerini nasıl yöneteceklerini anlamalarını sağlamak ve sürdürmekle, d) Radyasyon acil durumlarına hazırlık ve müdahale için uygun ve yeterli önlemleri almakla, yükümlüdür. (5) Üst yönetim, güvenlik kültürünün etkin bir şekilde teşvik edilmesi ve güvenlik performansının geliştirilmesine liderlik eder. Güvenlik için liderlik MADDE 6- (1) Kuruluş, üst yönetiminin; a) Güvenlik konularına önemiyle orantılı bir öncelik tanıyan ve güvenliğin birey, teknoloji ve organizasyonun etkileşimini de kapsadığını dikkate alan kurumsal bir güvenlik politikası belirlemesini ve bu politikanın tüm yöneticiler ile çalışanlar tarafından benimsenmesini sağlamasını, b) Kuruluşta güçlü bir güvenlik kültürü oluşmasını, yönetici ve çalışanlarının faaliyetlerini bu kültürün gerektirdiği şekilde sürdürmelerini sağlamasını, c) Çalışanların güvenliğe ilişkin bireysel sorumluluk taşıdıklarının farkında olmalarını ve her seviyede alınan kararlarda güvenliğe yönelik öncelik ve sorumlulukları dikkate almalarını sağlamasını, ç) Organizasyon yapısını yönetim sisteminde yer alan süreçleri dikkate alarak ve bu süreçlerle uyumlu olarak oluşturmasını, görev ve sorumlulukları bu yapı ile uyumlu olacak şekilde dağıtmasını, temin eder.  (2) Kuruluş, tüm yöneticilerinin; a) Kuruluşun güvenlik politikasıyla uyumlu güvenlik hedefleri belirlemesini, b) Kendi sorumluluk alanlarındaki güvenlik performanslarına ilişkin bilgileri derlemesini, değerlendirmesini ve güvenlik performansını geliştirmeyi görev edinmesini, c) Kararları, eylemleri ve söylemleri ile bireysel ve kurumsal güvenlik değerlerinin ve beklentilerinin gelişmesine katkıda bulunmasını, ç) Eylemleri ile güvenliğe ilişkin gözlem veya sorunların ilgili yöneticilerle paylaşılmasını, sorgulayıcı ve öğrenici davranışları özendirmesini, güvenliği olumsuz yönde etkileyebilecek koşulları ve davranışları düzelttirmesini, d) Çalışanları güvenlik hedeflerine ulaşma ve görevlerini güvenle yerine getirme yönünde teşvik edip desteklemesini, e) Çalışanların, güvenlik performansının iyileştirilmesi sürecinde yer almasını sağlamasını, f) Güvenliğe ilişkin kararların gerekçelerini şeffaf bir şekilde paylaşmasını, temin eder. Güvenlik kültürü MADDE 7- (1) Kuruluşun yöneticileri de dâhil olmak üzere tüm çalışanlarının güvenlik kültürüne sahip olmaları esastır. (2) Kuruluşun tüm yöneticileri; a) Kuruluş bünyesinde güvenliğe ve güvenlik kültürüne ilişkin ortak bir anlayış ve bağlılık oluşmasını, b) Çalışanların ve ekiplerin güvenliğe öncelik vermelerini, işlere ve çalışma koşullarına ilişkin radyasyon risk ve tehlikelerinin bilincinde olmalarını, işlerin ve çalışma koşullarının güvenlik açısından önemini ve güvenliğe etkilerini anlamalarını, c) Çalışanların güvenliğe ilişkin tavır ve davranışlarının sorumluluklarını taşımalarını, ç) Çalışanların güven, iletişim ve iş birliğini teşvik eden ortak anlayışa sahip olmalarını, d) Teknik, beşeri ve organizasyonel faktörlere ilişkin sorunlar ile yapı, sistem ve bileşenlerdeki her türlü yetersizliğin güvenliğin zafiyete uğramasını önlemek üzere zamanında raporlanmasını, e) Her seviyede sorgulayıcı ve öğrenmeye yönelik davranışları özendiren önlemler alınmasını, f) Çalışanlarda güvenlik seviyesini yeterli bulma eğilimini önleyen tedbirler alınmasını, g) Güvenliği ve güvenlik kültürünü geliştirmeye yönelik olarak organizasyonun gereksinim duyacağı araçların bulunmasını ve kullanılmasını, ğ) Uluslararası iyi uygulama örneklerinin güvenliği ve güvenlik kültürünü geliştirmeye yönelik olarak kullanılmasını, h) Faaliyetlere ilişkin karar mekanizmalarında güvenliğin öncelikli olarak dikkate alınmasını, sağlar. (3) Kuruluş, bünyesindeki güvenlik kültürünün izlenmesi, değerlendirilmesi ve gereken durumlarda iyileştirilmesine yönelik olarak yönetim sistemi kapsamında kayıtlı bir sistem kurar ve uygular. (4) Kuruluş, güvenlik açısından önemli mal veya hizmet aldığı tedarikçilerinin de güvenlik kültürüne sahip olduklarını teyit eder. (5) Kuruluş, güvenlik kültürünün özelliklerinin ve yürüttükleri görevlerin güvenlik açısından öneminin çalışanlar tarafından anlaşılmasını temin etmek üzere çalışanlarını eğitir. Ayrıca, Kuruluş güvenlik açısından önemli mal veya hizmet sağlayan tedarikçilerin çalışanlarına ilgili faaliyetin veya işin güvenlik açısından öneminin anlaşılması ve güvenlik gerekleri konusundaki farkındalığın geliştirilmesi amacıyla eğitim verilmesini sağlar. ÜÇÜNCÜ BÖLÜM Yönetim Sistemi Yönetim sistemine ilişkin temel gerekler MADDE 8- (1) Kuruluşun yönetim sistemi; güvenlik, emniyet, çevre, sağlık ve kalite unsurları ile bireysel, toplumsal ve ekonomik faktörleri güvenlikten ödün vermeksizin bütünleştirir. Kuruluş yönetim sistemini dereceli bir yaklaşımla kurar ve uygular. (2) Yönetim sistemi; a) Kuruluşun güvenliğe öncelik verilmesini sağlayan politika, amaç ve hedeflerini, b) Güvenlik politika, amaç ve hedeflerini, c) Organizasyona ve faaliyetlerin yönetimine ilişkin düzenlemeleri, ç) Kuruluşun faaliyetlerine ilişkin tüm gereklerin karşılandığını ortaya koyan planlı ve sistematik eylemlerin tanıtımını, d) Karar alınırken güvenliğin dikkate alınmasını ve güvenlikten ödün verilmemesini garanti altına alan önlemler ile karar alma sürecinde oluşabilecek uyuşmazlıkların çözüm yöntemlerini, e) Organizasyon içerisindeki yapıyı, süreçleri, sorumlulukları, yetkileri ve arayüzleri, f) Tedarikçiler ve diğer kurum ve kuruluşlarla oluşturulacak olan arayüzleri, g) Emniyet önlemlerinin güvenlik, güvenlik önlemlerinin emniyet üzerindeki olası etkilerini tespit eden ve herhangi birinden ödün vermeden uyumu sağlayan ve bütünleştiren düzenlemeleri, ğ) Güvenliğe etkisi olabilecek, organizasyon yapısındaki değişiklikler de dâhil olmak üzere değişikliklerin belirlenmesi, güvenlik açısından değerlendirilmesi ve yönetilmesine yönelik mekanizmaları, h) Güvenliğe ilişkin önemli kararlar verilmeden önce bağımsız bir değerlendirme yapılmasını sağlayacak düzenlemeleri, değerlendirmenin bağımsızlığını ve değerlendirmeyi yapacak olan kişilerin yetkinlik ve yeterliğini belirleyen ölçütleri, ı) Faaliyetlerle ilgili güvenlik ve emniyeti etkileyebilecek risklerin tanımlanması, değerlendirilmesi, yönetilmesi ve zamanında önlem alınmasına ilişkin düzenlemeleri, içerir. (3) Kuruluşun faaliyetlerine ilişkin düzenleyici gerekler yönetim sistemine yansıtılır. (4) Yönetim sistemi dokümanları Kuruluşun çalışanlarına yönelik olarak hazırlanır ve çalışanların bu dokümanlara erişebilirliği sağlanır. (5) Kuruluşun çalışanları, yönetim sistemine ve yönetim sisteminin ilgili gereklerine ilişkin olarak eğitilir ve bu eğitimler düzenli aralıklarla tekrarlanır. Güvenliğin yönetim sistemi ile bütünleştirilmesi MADDE 9- (1) Yönetim sistemi, Kuruluşun amaçlarıyla uyumlu bir şekilde güvenlik gereklerinin yerine getirilmesini temin eder. Yönetim sisteminin diğer unsurlarına ilişkin gerekler, bu gereklerin güvenlik üzerindeki olası olumsuz etkilerini engellemek amacıyla güvenlik ile birlikte dikkate alınır ve yerine getirilir. (2) Kuruluş, amaç ve hedeflerinin güvenlik politikası ile uyumlu olmasını ve diğer önceliklerin güvenlikten ödün verilmesine neden olmamasını sağlar. (3) Kuruluş, amaçlarıyla uyumlu ve ölçülebilir güvenlik hedeflerinin, bünyesinde bulunan her seviye için belirlenmesini sağlar, bunları düzenli olarak gözden geçirir ve olası sapmalara karşı gerekli önlemleri alır. Amaç ve hedeflerin tüm çalışanlar tarafından bilinmesi ve sahiplenilmesini sağlar. (4) Kuruluş, faaliyetlerine ilişkin olarak ilgili tarafları ve ilgili taraflarla etkileşim stratejilerini belirler. Bu stratejiler çerçevesinde oluşturulan süreçler; a) Tesis ve faaliyetlerle ilgili radyasyon risklerine ilişkin olarak ilgili tarafların bilgilendirilmesine ve görüşlerinin alınmasına, b) Güvenliğe ilişkin bilgilerin ilgili taraflarla paylaşılmasına, c) Karar alma süreçlerinde ilgili tarafların güvenliğe ilişkin beklentilerinin dikkate alınmasına, yönelik yol ve yöntemleri içerir ve ilgili taraflarla zamanında ve etkin iletişim kurulmasını garanti altına alır. Yönetim sistemi dokümantasyonu MADDE 10- (1) Yönetim sistemi, bu Yönetmelik hükümlerine uygun bir sistematik içerisinde dokümante edilir. Yönetim sistemi dokümanları kullanışlı ve okunaklı olarak hazırlanır, kontrol edilir ve ilgili prosedür uyarınca Kuruluş yetkilileri tarafından onaylanır. Kuruluş yönetim sistemi dokümanlarını iç onay sürecinden geçirerek uygulamaya koyar. (2) Yönetim sistemi belgeleri ile asgari olarak; a) Kuruluşun vizyon ve misyonu, b) Kuruluşun politika, amaç ve hedefleri, c) Kuruluşun güvenlik politika, amaç ve hedefleri, ç) Kuruluşun kurumsal değerleri ve çalışanlarından davranışsal beklentileri, d) Organizasyonun tanıtımı ve yapısı, sorumlulukların ve yetkilerin dağılımı ile işi yapanlar, yönetenler ve değerlendirenler arasındaki etkileşim ve arayüzleri, e) Kuruluşun; ortakları, tedarikçileri, paydaşları, diğer kuruluşlar ve Kurumla etkileşim yöntemleri, f) Kuruluşun süreçlerine ilişkin olarak sürecin amaç ve kapsamı, hedefleri, sorumluları, tutulacak kayıt ve ilgili dokümanlar ile kontrol ve denetim mekanizmaları, g) Süreçler arasındaki etkileşim ve arayüzler ile süreç haritası, ğ) Kuruluşun dereceli yaklaşım uygularken kullandığı yöntem ve ölçütler, h) Düzenleyici gereklere uyum kontrol sistemi, ı) Yönetim sisteminin bütününün etkinliğini izleme, ölçme, değerlendirme, iyileştirme ve güncellemeye yönelik düzenleme ve mekanizmaları, i) Yönetim sistemi dokümanlarının iç onay mekanizmaları, dokümante edilir. İzleme, ölçme, değerlendirme ve iyileştirme MADDE 11- (1) Kuruluş, güvenlik başta olmak üzere tüm unsurlar için performansın geliştirilmesine, sorunların azaltılmasına ve iyileştirme alanlarının belirlenmesine yönelik olarak, yönetim sisteminin etkinliğini düzenli olarak izler, ölçer, değerlendirir ve yönetim sistemini gerektiğinde günceller. Bu kapsamda, düzenli aralıklarla, yöneticilerin liderliği ve güvenlik kültürü konuları da dâhil olmak üzere; a) Kuruluş bünyesindeki tüm seviyeler, önceden tanımlanmış ölçütler çerçevesinde kendi performanslarının öz değerlendirmesini yapar. b) İç tetkik veya bağımsız değerlendirme kuruluşları aracılığıyla yönetim sisteminin bağımsız değerlendirmesi yapılır. Yönetim sisteminin bağımsız değerlendirmesini yapacak kişilere gerekli yetkiler verilir ve bu kişilerin doğrudan üst yönetime ulaşabilmelerinin mekanizmaları oluşturulur. Bu kişiler bağlı bulundukları yönetim zincirini değerlendiremezler. c) Yönetim sistemi, organizasyon içerisindeki yeni ihtiyaçlar ve değişiklikler de dikkate alınarak, uygunluğu, etkinliği ve hedeflere ulaşılmasındaki katkıları açısından üst yönetim tarafından gözden geçirilir. Bu gözden geçirme, güvenlik performansını belirleyen ölçütlerin hepsini ve öz değerlendirme ve bağımsız değerlendirme bulgu ve sonuçlarını da içerir. (2) Kuruluşun yönetim sistemine ilişkin gerçekleştirilen öz değerlendirme, bağımsız değerlendirme ve yönetim gözden geçirme sonuçları bu faaliyetlerin gerçekleştirilmesini takiben üç ay içinde Kuruma sunulur. (3) Yönetim sisteminin izlenmesi, ölçülmesi, değerlendirilmesi ve iyileştirilmesine yönelik olarak Kuruluş tarafından; a) Süreçlere ilişkin riskler tanımlanır, yönetilir ve önlemler zamanında alınır. b) Süreçlere ilişkin öz değerlendirme ve bağımsız değerlendirme sonuçları irdelenir, bulgular ve bu bulgulara dayanarak öngörülen değişiklikler sistemin kendisine ve güvenliğe etkileri açısından analiz edilir ve değerlendirilir. Bu değerlendirmelerin sonuçları tüm seviyelerde paylaşılır ve yönetim sisteminin etkinliğini ve güvenlik kültürünü geliştirmek üzere kullanılır. c) Süreçlerdeki uygunsuzluklar, uygulama sırasında meydana gelen olaylar ve ortaya çıkan güvenlik sorunları belirlenir, ilgili kayıtlar tutulur, önemlerini ve nedenlerinin belirlenmesi için olası sonuçları irdelenir, raporlanır ve ilgili yerlere bildirimler yapılır.  ç) Olayların tekrarlanmamasına yönelik düzeltici faaliyetler belirlenir, zamanında hayata geçirilir ve tekrarlanmamasına yönelik edinilen dersler risk kayıtlarına yansıtılır. d) Düzeltici faaliyetlerin etkinliği izlenir, değerlendirilir ve ilgili yerlere raporlanır. e) Uygunsuzluklar ile düzeltici faaliyetleri değerlendirecek olan kişilerin değerlendirmeye konu faaliyeti yürütenlerden bağımsız ve gereken yetkinliğe sahip kişiler arasından seçilir. f) İyileştirmeler; organizasyon içi veya dışı iyi uygulamalar da dâhil olmak üzere kazanılan deneyimler, yaşanan olaylar ve bunlardan alınan dersler, teknik gelişmeler ile araştırma ve geliştirme çalışmaları dikkate alınarak belirlenir. g) İyileştirmelerin uygulanmasına yönelik gerekli kaynaklar sağlanır. ğ) İyileştirmeler izlenir ve etkinlikleri doğrulanır. Kurumun gözden geçirme ve değerlendirmeleri MADDE 12- (1) Kuruluşun bu Yönetmelik kapsamında kurup uygulayacağı yönetim sistemi, yönetim sistemi dokümanları ve sistemde yapılacak güvenlik açısından önemli değişiklikler Kurumun gözden geçirme ve değerlendirmelerine tâbidir. Kurum tarafından bu Yönetmelik kapsamında yapılacak gözden geçirme ve değerlendirmelerde dereceli yaklaşım uygulanır. (2) Kuruluş onaylamış olduğu yönetim sisteminin bu Yönetmelik hükümlerine uygunluğunu gösteren dokümanlarını Kurumun görüşüne sunar. Kuruluş, Kurumun gözden geçirme ve değerlendirmelerine dayanarak yönetim sistemi dokümanlarında belirlediği eksiklikleri Kurumun uygun gördüğü süre içerisinde giderir. DÖRDÜNCÜ BÖLÜM Yönetsel Süreçler Süreç yönetimi MADDE 13- (1) Kuruluş, amaçlarına güvenli bir şekilde ulaşabilmesini ve düzenleyici gereklerin karşılanmasını sağlamak üzere faaliyetlerini birbirleriyle etkileşen süreçler şeklinde yapılandırır, bu süreçleri kayıt altına alır, yürütür, izler, değerlendirir, sürekli iyileştirir ve yönetir. (2) Her bir süreç asgari olarak, hedeflerini, tanıtımını, sahibini, sorumlularını, kapsamına giren işleri, ana girdi ve çıktılarını, izleme yöntem ve göstergelerini, etkileştiği diğer süreçleri, tutulması gereken kayıtları, karşılanacak olan gerekleri ve uygulama prosedürlerini içeren, tesisin diğer dokümanlarıyla uyumlu ve tutarlı belgeler ile kayıt altına alınır. (3) Süreçlerin akışı ve süreçlerarası etkileşimler etkin, güvenlikten ödün vermeyen ve Kuruluşun amaç ve hedefleriyle uyumlu bir şekilde yapılandırılır. Dış kaynaklardan edinilecek mal veya hizmetlerin Kuruluş içerisindeki süreçlerle etkileşimlerine özel önem verilir. (4) Süreç dokümanları süreçleri oluşturan işlere uygulanabilir olan denetim, test, doğrulama ve geçerliliği belirlemeye yönelik faaliyetleri ve kabul ölçütlerini, bu faaliyetlerin yerine getirilmesine ilişkin sorumlulukları ve bu faaliyetlerin bağımsız kişi veya kuruluşlar tarafından yürütülmesi öngörülen aşama ve takvimlerini içerir. (5) Süreçleri oluşturan işlerden güvenliği ilgilendirenler, anlaşılabilir, onaylı ve güncel prosedür, talimat, çizim ve benzeri dokümanlar uyarınca ve kontrollü koşullarda yerine getirilir. Bu dokümanlar ilk kullanımdan önce Kuruluş tarafından doğrulanır ve onaylanır. Bunların yeterliliği ve yetkinliği faaliyeti yerine getiren kişilerin de katılımıyla düzenli olarak gözden geçirilir. (6) Süreçlerdeki değişiklikler de bu maddede tanımlı ilkeler çerçevesinde hazırlanır, doğrulanır ve gerekçeleri ile birlikte kayıt altına alınır. Kaynak yönetimi MADDE 14- (1) Kuruluş, faaliyetlerin güvenli bir şekilde yerine getirilebilmesine yönelik sahip olunması gereken kaynakları ve yetkinlikleri belirler ve yönetir. Bu kaynak ve yetkinlikleri gerekli olduğu anda kullanılmak üzere kendi bünyesinde bulundurur veya dışarıdan temin eder. Yönetim sistemi, bu kaynakların ve yetkinliklerin yönetimine ilişkin dokümanları içerir. (2) Kuruluşun insan kaynakları, altyapısı, çalışma ortamları, kurumsal veri ve bilgileri ile mali kaynakları da kaynak yönetimi kapsamında ele alınır. (3) Kuruluş, güvenliği sağlamak ve sürdürebilmek amacıyla, beşerî ve organizasyonel hususların tesis veya faaliyete etkilerini değerlendirebilecek yetkinlikleri bulundurur veya temin eder. Tedarik yönetimi MADDE 15- (1) Kuruluş, dış kaynaklardan temin ettiği hizmet veya ürünlerin güvenlik ve emniyet açısından sorumluluğunu taşır. Bu sorumluluğu çerçevesinde güvenlik hedeflerine ulaşılmasını garanti altına almak üzere, güvenlik açısından önemli mal veya hizmet sağlayacak olan tedarikçilerini belirlemek, tedarik zincirini izlemek, denetlemek ve aldığı hizmet veya ürünü kontrol ve kabul etmek üzere tedarik sürecini yönetir. (2) Kuruluşun tedarik süreç yönetimi, tedarik edilecek hizmet veya ürünün yeterliliğini garanti altına almak üzere dereceli yaklaşım ile belirlenmiş olan, tedarikçilerin seçimine, değerlendirilmesine, denetlenmesine ve sahip olmaları gereken kalifikasyonlara ilişkin düzenlemeleri içerir. Bu düzenlemeler asgari olarak; a) Tedarik zincirinde yer alan tüzel kişilerin sahip olması istenen kalite yönetim veya yönetim sistemine, b) Tedarikçilerin genel sorumluluklarına, c) Tedarikçi tarafından tutulması gereken kayıt, rapor ve benzeri belgelere, ç) Uygunsuzlukları çözme ve önleme yöntemlerine, d) Tedarikçilerle olan iletişim ve arayüzlere, e) Tedarik zincirinde yer alan gerçek veya tüzel kişilerin Kuruluş tarafından düzenli olarak denetlenmesine ve Kurumun denetimlerine açık olmalarına, f) Sahte, hileli veya şüpheli ürün tedarik edilmesini önleyici tedbirlere, g) Tedarik edilecek hizmet veya ürünün kabul prosedürleri ve ölçütlerine, ğ) Kurum tarafından belirlenen diğer gereklere, ilişkin hükümleri içerir. (3) Kuruluş, dışarıdan temin edeceği hizmet veya ürünlerin kapsamını ve uyması gereken şartları ilgili prosedürler uyarınca belirleyecek ve temin edilen hizmet veya ürünlerin güvenlik gereklerini karşıladığını değerlendirebilecek yetkinliği bünyesinde bulundurur. (4) Kuruluş, dışarıdan temin ettiği ve güvenliği ilgilendiren hizmet veya ürünlere ilişkin tüm bilgi, belge ve kayıtlara sahip olur ve kendi bünyesinde bulundurur. (5) Kuruluş, dereceli bir yaklaşımla, tedarik zincirinde yer alan tedarikçilerinin faaliyetlerini bu Yönetmelik hükümlerine uygun olarak yürütmelerini sağlar ve kontrol eder. Doküman yönetimi MADDE 16- (1) Kuruluş, faaliyetlerine ilişkin, yetkilendirme için sunduğu başvuru belgeleri de dâhil tüm dokümanları, bu Yönetmelik çerçevesinde hazırlanan yönetim sisteminin bir parçası olan prosedürler uyarınca geliştirir, onaylar, yürürlüğe koyar, değiştirir ve bu dokümanların değişiklik kayıtlarını tutar, dağıtımını, saklanmasını, korunmasını, iptalini ve imhasını sağlar. Doküman yönetimi, tutulması gereken kayıtlar ile kayıtların korunma süre ve yöntemlerini de içerir. (2) Doküman yönetimi kapsamında hangi dokümanların elektronik ortamda korunacağına ve hangi belgelerin sayısallaştırılacağına ilişkin hususlar yönetim sisteminde belirlenir. BEŞİNCİ BÖLÜM Güvenliğe İlişkin Süreçler Kalite temin ve yönetimi MADDE 17- (1) Tesise ilişkin faaliyetlerde güvenliğin sağlanabilmesi için güvenliği etkileyen faaliyetlerde uygulanan sistematik önlemler ile kurumsal ve teknik düzenlemeler genel ve faaliyetlere özel kalite temin dokümanlarıyla kayıt altına alınır. Genel kalite temin dokümanı tüm faaliyetlere uygulanabilir önlem ve düzenlemeleri içerir. (2) Saha, imalat, inşaat, işletmeye alma, işletme ve işletmeden çıkarma veya kapatma gibi ana faaliyetler de dâhil olmak üzere tesise ilişkin faaliyetler, faaliyetin kalitesinin garanti altına alınmasına yönelik olarak Kuruluşun güvenlik politika, amaç ve hedeflerine uygun hazırlanmış doküman uyarınca yürütülür. Bu doküman, sağlanan bilgilerin doğruluğunun ve uygulamanın Kuruluş tarafından kontrol edilmesi kaydıyla faaliyetin tedarikçileri tarafından da hazırlanabilir. Bu doküman faaliyetin karmaşıklığı ile orantılı ayrıntıya sahip olur ve asgari olarak; a) Faaliyetin amaç ve kapsamını, b) Faaliyete özel organizasyon yapısını, organizasyon içi ve dışı iletişim kanalları, arayüzleri ve sorumlulukların dağılımını, c) Faaliyeti yürütecek insan kaynaklarına ilişkin gerekleri ve kaynak yönetimini, ç) Faaliyeti oluşturan süreçlerin tanıtımını, ölçülebilir hedeflerini ve sorumlularını, d) Süreçler arası etkileşimi tanımlayan süreç haritasını, e) Sürece girdi olarak katılacak ekipman, bileşen, malzeme, yarı mamul, ürün, yazılım araçları ve hizmetlerin tedarik yönetimini, f) Uygunsuzluk yönetimine ilişkin bilgileri, g) Faaliyete ilişkin kayıt ve raporlama gereklerini, ğ) Faaliyete ilişkin takip, kontrol ve denetim mekanizmalarını, içerir. (3) Faaliyeti oluşturan işler kalite planları kapsamında yürütülür. Bu planlar işin karmaşıklığı ile doğru orantılı ayrıntıya sahip olur. Kalite planlarında; a) Yapılacak işin ne olduğu, amacı ve kapsamı ve hangi faaliyete ilişkin olduğuna, b) İşin kimler tarafından yapılacağı, gözden geçirileceği ve denetleneceğine, c) Mal veya hizmet için uyulması gereken standartlar ve varsa diğer şartlara, ç) İşin nasıl yapılacağına ve varsa olası bölümlenme veya aşamalandırılmasına, d) Yeterli kaynak ve yetkinliğin sağlanmasına, e) İşin yapılabilmesi için gerekli çizim ve benzeri destekleyici dokümanlar, iş yapılmadan önceki hazırlıklar, iş sırasında hazır bulunması gereken ekipman ve benzeri unsurlara, f) Varsa mal veya hizmete katkıda bulunan tedarikçiler veya kuruluşlarla olan arayüzler ve bunların denetlenmesine, g) İş kapsamında oluşturulacak kayıt ve belgelere, ğ) Mal veya hizmetin yeterliliğinin doğrulanması ve kabulüne ilişkin değerlendirme ve denetimlere, ilişkin bilgiler bulunur. (4) Kuruluşun yönetim sistemi bu maddede açıklanan kalite dokümanlarının oluşturulması, onaylanması, değiştirilmesi ve uygulanmasına ilişkin süreçleri tanımlayan dokümanları içerir. (5) Kuruluş, ikinci fıkrada sayılan ana faaliyetlerinden herhangi birini tedarikçi eliyle yürütmesi durumunda, bu tedarikçinin yönetim sisteminin bu Yönetmelikte yer alan, Kuruluşa yönelik hükümleri karşıladığını garanti altına alır. Değişiklik yönetimi MADDE 18- (1) Kuruluş, faaliyetlerinde ve bu faaliyetlere ilişkin bilgi ve belgelerde yapılacak olan değişikliklerin güvenlik açısından öneminin belirlenmesine ve değişikliklerin önemi çerçevesinde dereceli yaklaşımla onaylanmasına yönelik mekanizmaları Kurumun ilgili düzenlemelerini de dikkate alarak oluşturur. Kuruluşun yönetim sistemi kapsamında bulunan organizasyon yapısındaki değişiklikler ile değişikliklerin birikimli etkileri de değişiklik yönetimi içerisinde ele alınır. (2) Değişiklikler onaylandıktan sonra ilgili dokümanlara yansıtılır ve uygulamaya konur. Değişikliklerin amacına uygun şekilde uygulandığı Kuruluş tarafından denetlenir, doğrulanır ve kayıt altına alınır. Konfigürasyon yönetimi MADDE 19- (1) Nükleer tesislerin ve radyoaktif atık tesislerinin yapı, sistem ve bileşenlerine ilişkin her türlü tasarım ve tanımlayıcı bilgi Kuruluş tarafından hazırlanacak ve sürdürülecek konfigürasyon yönetim sistemi ile yönetilir. Bu sistemin ana veri tabanı imal veya tedarik edildiği hali ile yapı, sistem ve bileşenlerin tasarım ve imalat bilgilerinden oluşur. Kuruluş, işletme lisansı öncesinde bu bilgilerin sahibi olur. Tesiste izleme, korunma ve kontrol faaliyetleri MADDE 20- (1) Kuruluşun faaliyetleri sırasında süreç yaklaşımı ile yürütülecek izleme, korunma, kontrol ve benzeri faaliyetler Kuruluş tarafından tesisin özelliklerine uygun olarak belirlenir ve Kuruluşun yönetim sistemi kapsamında, ilgili mevzuat da dikkate alınarak hazırlanan, kayıt altına alınan ve onaylanan plan veya programlar çerçevesinde yürütülür. ALTINCI BÖLÜM Çeşitli ve Son Hükümler Denetim ve yaptırım MADDE 21- (1) Kuruluşun bu Yönetmelik kapsamında kurup uygulayacağı yönetim sistemi ile yönetim sistemi dokümanları Kurumun denetimine tâbidir. Denetime ilişkin hususlarda ilgili yönetmelikte yer alan hükümler uygulanır. (2) İlgili mevzuat veya yetki koşullarına, Kurum kararlarına ve talimatlarına aykırı hareket edildiğinin tespit edilmesi hâlinde idari yaptırım uygulanır. İdari yaptırımlara ilişkin hususlarda ilgili yönetmelikte yer alan hükümler uygulanır. Yürürlükten kaldırılan yönetmelik MADDE 22- (1) 8/4/2017 tarihli ve 30032 sayılı Resmî Gazete’de yayımlanan Nükleer Tesislerde Yönetim Sistemi Yönetmeliği yürürlükten kaldırılmıştır. (2) Mevzuatta, birinci fıkra ile yürürlükten kaldırılan Nükleer Tesislerde Yönetim Sistemi Yönetmeliğine yapılan atıflar bu Yönetmeliğe yapılmış sayılır. Geçiş hükümleri GEÇİCİ MADDE 1- (1) Halen işletilmekte veya kurulmakta olan tesisler, bu Yönetmelik hükümleri ile bir takvim çerçevesinde uyum sağlayacak olan eylem planını bu Yönetmeliğin yayımından itibaren üç ay içerisinde Kurumun uygun görüşüne sunar. Kuruluş tarafından gerekçelendirilmesi ve gerekçenin Kurum tarafından uygun bulunması hâlinde bu süre altı aya kadar uzatılabilir. Yürürlük MADDE 23- (1) Bu Yönetmelik yayımı tarihinde yürürlüğe girer. Yürütme MADDE 24- (1) Bu Yönetmelik hükümlerini Nükleer Düzenleme Kurumu Başkanı yürütür. "
"TÜRKİYE ENERJİ, NÜKLEER VE MADEN ARAŞTIRMA KURUMU PROJE DESTEK PROGRAMLARINA İLİŞKİN YÖNETMELİK   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı, Türkiye Enerji, Nükleer ve Maden Araştırma Kurumunun görev alanına giren enerji, maden, iyonlaştırıcı radyasyon, parçacık hızlandırıcıları, nükleer, bor ve nadir toprak elementleri ile ilgili bilim ve teknoloji alanlarında oluşturulacak destek programları ile bu programlar kapsamındaki projelerin başvuru, değerlendirme, hibe veya geri ödemeli olarak destekleme, teşvik, izleme, sonuçlandırma ve sonuçlarının değerlendirilmesine ilişkin usul ve esasları belirlemektir. Kapsam MADDE 2- (1) Bu Yönetmelik, kamu kurum ve kuruluşları, üniversiteler, özel sektör kuruluşları ve/veya TENMAK Ar-Ge birimleri bünyesinde yürütülmek üzere TENMAK tarafından aynî ve/veya nakdî destek sağlanan projelere ilişkin destek programlarını kapsar. (2) Aşağıda sayılan projeler bu Yönetmeliğin kapsamı dışındadır: a) TENMAK’ın yurt içi ve yurt dışında yerli ve yabancı kamu kurum ve kuruluşları, üniversiteler ve/veya özel sektör kuruluşları ile yapacağı işbirliği protokolleri kapsamında yürüteceği ortak projeler. b) TENMAK Ar-Ge birimleri tarafından, bu Yönetmelik kapsamındaki destek programları haricinde herhangi bir dış paydaş olmaksızın yürütülecek projeler. c) Türkiye Cumhuriyeti’nin taraf olduğu milletlerarası antlaşmalar kapsamında TENMAK tarafından yürütülen ve/veya desteklenen projeler. Dayanak MADDE 3- (1) Bu Yönetmelik, 9/7/1982 tarihli ve 2690 sayılı Türkiye Atom Enerjisi Kurumunun Muafiyetleri ve Bazı Düzenlemeler Yapılması Hakkında Kanunun ek 2 nci maddesinin birinci fıkrası ve ek 4 üncü maddesinin üçüncü fıkrası ile 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 681 inci maddesinin birinci fıkrasına dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Araştırmacı: PYÖ/PY’nin gözetiminde projede doğrudan görev alan, herhangi bir kurum/kuruluşta çalışan, bilgi ve donanımı ile proje çalışmalarına katkı ve katılım sağlayan, proje sonuç raporunda adı geçecek olan en az lisans mezunu kişiyi, b) Başkan: TENMAK Başkanını, c) Başkanlık: TENMAK Başkanlığını, ç) Bursiyer: Tatbikat amacıyla projede yer alan ve proje bütçesi kapsamında burs verilen, proje sonuç raporunda adı geçmeyecek olan, Türkiye’de kurulu yükseköğretim kurumlarında lisans ve lisansüstü eğitimlerini yapan öğrenciler ile doktora sonrası araştırmacıları, d) Danışma kurulu: İlgili destek programı kapsamında; düzenlenecek proje çağrılarının hazırlanması, destek programının geliştirilmesi, uzman/izleyici hakem belirlenmesi ve panel oluşturulması gibi konularda yardımcı olmak, görüş ve öneri oluşturmak üzere Başkan tarafından görevlendirilen heyeti, e) Değerlendirme komisyonu: İlgili destek programı kapsamında; hazırlanan proje çağrılarını, yapılan proje başvurularına ait önerileri, desteklenen projelere ilişkin değişiklik ve ilave talepler ile gelişme ve sonuç raporlarını değerlendirmek ve TENMAK tarafından talep edilen diğer hususlar hakkında görüş vermek üzere Başkan tarafından görevlendirilen heyeti, f) Destek programı: Bu Yönetmeliğe göre desteklenen projelerin başvuru, değerlendirme, destek, teşvik, izleme ve sonuçlandırılması amacıyla TENMAK tarafından oluşturulan programları, g) Fikrî ve sınai haklar: Kayıtlı veya tescilli olup olmadığına bakılmaksızın, özel bir mevzuatla ve/veya haksız rekabet gibi genel hükümlerle korunan fikrî ve sınai ürüne ilişkin tüm yasal hakları, ğ) Fikrî ve sınai ürün: Fikrî ve sınai haklara konu edilebilen buluş, tasarım, eser ve teknik bilgi gibi her türlü zihinsel ürünü, h) Fikrî ve sınai ürün geliştiren: Fikrî ve sınai ürünün ortaya çıkması sürecinde fiilen katkısı bulunan ve bu ürünün geliştirildiği ilgili projenin sonuç raporunda adı geçen, 2690 sayılı Kanunun ek 2 nci maddesinin birinci fıkrasında fikrî ürün sahibi olarak belirtilen kişiyi, ı) Gelişme raporu: Proje sözleşmesi/talimatnamesinde belirtilen tarihlerde, dönemsel gelişmelerin izlenmesi amacıyla TENMAK tarafından belirlenmiş formata uygun olarak PYÖ/PY tarafından hazırlanan dokümanı, i) İzleyici hakem: Desteklenen projenin, onaylanan öneri formuna ve proje sözleşmesine uygun olarak yürütülüp yürütülmediğini izlemek, incelemek, değerlendirmek, raporlamak ve bu amaçla yapılacak toplantılara katılmak üzere TENMAK tarafından görevlendirilen, proje ile ilgili alanda uzman kişiyi, j) Koordinatörlük: İlgili destek programını yürüten, Başkanlık bünyesindeki birimi, k) Kurum hissesi: Projenin yürütülmesi ve sonuçlandırılması aşamasında PYÖK/PYK’nın imkânlarından faydalanılması karşılığı TENMAK tarafından belirlenen usul ve esaslar doğrultusunda hesaplanarak proje bütçesine eklenen tutarı, l) Moderatör: Paneli yönetmek üzere TENMAK tarafından görevlendirilen, proje önerileri ile ilgili alanda uzman kişiyi, m) Panel: Proje önerilerini bilimsel, teknik ve mali bakımdan değerlendirmek üzere TENMAK tarafından oluşturulan grubu, n) Panelist: Panele katılmak üzere TENMAK tarafından görevlendirilen, proje önerileri ile ilgili alanda uzman kişiyi, o) Proje: TENMAK’ın görev alanına giren konularda gerçekleştirilen konusu, amacı, kapsamı, süresi, bütçesi ve özel şartları belirlenmiş; her türlü araştırma, geliştirme, iyileştirme, yenilik, tasarım, teknoloji edinme, test ve yerlileştirme ile bilinçlendirme, girişimcilik, kapasite geliştirme, üretime ve ticari değere dönüştürme içerikli faaliyetler bütününü, ö) Proje danışmanı: Gerek duyulan hallerde, projenin özel uzmanlık gerektiren konularında bilgisinden yararlanılan en az doktora derecesine sahip, proje sonuç raporunda adı geçecek olan proje ile ilgili alanda uzman kişiyi, p) Proje personeli: PYÖ/PY, proje danışmanı, araştırmacı, yardımcı personel ve süreli personelden oluşan ekibi, r) Proje teşvik ikramiyesi (PTİ): Proje süresiyle sınırlı olmak kaydıyla, proje kapsamında ve projeye ilişkin hizmetlerde görev alan TENMAK veya diğer kamu kurum veya kuruluşlarının kadro veya pozisyonlarında bulunan proje personeline, proje bütçesi kapsamında TENMAK tarafından ilgili mevzuatına göre ödenen tutarları, s) Proje yöneticisi (PYÖ): Birden fazla PYK’nın yer aldığı projelerde, proje sözleşmesi çerçevesinde sorumluluk taşıyan ve projenin yönetiminden TENMAK’a karşı sorumlu olan ve yazışmaları yapan PY’yi, ş) Proje yöneticisi kuruluş (PYÖK): Birden fazla PYK’nın yer aldığı projelerde, projenin yönetiminden sorumlu olan kuruluşu, t) Proje yürütücüsü (PY): PYK’nın sorumluluğu altındaki proje faaliyetlerinin yürütülmesi amacıyla PYK tarafından görevlendirilen, ilgili bilim ve/veya teknoloji alanında gerekli uzmanlığa ve proje hazırlama, yürütme beceri ve deneyimine sahip, proje sözleşmesi çerçevesinde projenin bilimsel, teknik, idari, mali ve hukuki her türlü sorumluluğunu taşıyan, proje sonuçlarını bilimsel yöntemlerle değerlendirip yayımlayabilecek ve/veya uygulamaya dönüştürebilecek en az lisans mezunu kişiyi, u) Proje yürütücüsü kuruluş (PYK): Proje hazırlama ve yürütme beceri, deneyim ve altyapısına sahip; projenin yürütüldüğü kamu kurum/kuruluşu, üniversite ve özel sektör kuruluşları ile TENMAK Ar-Ge birimlerini, ü) PYÖK/PYK yetkilisi: PYÖK/PYK’yı en geniş şekilde temsil ve ilzama yetkili olan kişiyi, v) Süreli personel: Proje çalışmalarının gerektirmesi halinde, PYÖ/PY ve/veya araştırmacıların gözetimi altında, ilgili mevzuatına göre TENMAK tarafından veya TENMAK Ar-Ge birimleri haricindeki PYÖK/PYK tarafından proje süresi ile sınırlı olarak istihdam edilen araştırmacı veya yardımcı personel niteliklerini haiz kişiyi, y) Sonuç raporu: Proje sözleşmesi/talimatnamesinde belirtilen tarihte, TENMAK tarafından belirlenmiş formata uygun olarak PYÖ/PY tarafından hazırlanarak TENMAK’a sunulan, projenin bilimsel, teknik ve mali tüm gelişmeleri ile sonuçlarını içeren dokümanı, z) TENMAK: Türkiye Enerji, Nükleer ve Maden Araştırma Kurumunu, aa) TENMAK Ar-Ge birimleri: TENMAK bünyesinde kurulan enstitüler ile Başkanlık bünyesinde Ar-Ge amacıyla kurulan koordinatörlükleri, bb) TENMAK proje uzmanı: Desteklenen projenin, onaylanan öneri formuna ve proje sözleşmesine uygun olarak yürütülüp yürütülmediğini izlemek, incelemek, değerlendirmek, raporlamak ve bu amaçla yapılacak toplantılara katılmak üzere görevlendirilen TENMAK personelini, cc) Uzman hakem: Proje önerilerini bilimsel, teknik ve mali bakımdan değerlendirmek üzere TENMAK tarafından görevlendirilen, proje önerileri ile ilgili alanda uzman kişiyi, çç) Yardımcı personel: PYÖK/PYK’nın çalışanı olup, proje çalışmalarının gerektirdiği işlerde PYÖ/PY ve/veya araştırmacıların gözetimi altında çalıştırılan, proje sonuç raporunda adı geçmeyecek olan idari uzman/personel, teknik eleman, işçi ve benzeri kişileri, dd) Yürütme Kurulu: TENMAK Yürütme Kurulunu, ifade eder. İKİNCİ BÖLÜM Destek Programları, Projelerin Başvuru, Değerlendirme, Destek ve İzleme Süreçleri Destek programları MADDE 5- (1) Destek programları ile bu programlar kapsamında uygulanacak desteğin türü, destek oranı, süresi, kapsamı, verilebilecek azami destek tutarları, teknik, mali ve idari kurallar ve süreçlere ilişkin bilgileri içeren uygulama esasları, TENMAK’ın çalışma ilke, program ve öncelikli alanları çerçevesinde Başkanlık tarafından hazırlanarak Yürütme Kuruluna sunulur. Yürütme Kurulunca onaylanan destek programı ve programın uygulama esasları TENMAK internet sitesinde yayımlanır. Aynı usulle, destek programlarının bir kısmına veya tümüne ilişkin mali kuralların yer aldığı mali esaslar düzenlenebilir. (2) TENMAK’ın görev alanına giren konularda aşağıda belirtilen destek programları oluşturulabilir: a) Yeni bilgiler üretilmesi, bilimsel yorumların yapılması, teknolojik problemlerin çözümlenmesi amacıyla her türlü araştırma, geliştirme, iyileştirme ve yenilik faaliyetlerini içeren araştırma projeleri ile araştırma ve geliştirme sonuçlarının faydalı araç, gereç, malzeme, hizmet, ürün, yöntem, süreç, sistem ve üretim tekniklerine dönüştürülmesi, mevcutların iyileştirilmesi ve kullanımının yaygınlaştırılması amacıyla her türlü araştırma, geliştirme, yenilik, tasarım, teknoloji edinme, test ve yerlileştirme faaliyetlerini içeren ürün/teknoloji geliştirme projelerine ilişkin destek programları. b) Kamu kurum ve kuruluşlarınca talep edilen proje bazlı, süreç yönetimi gerektiren proje veya uygulama bazlı ya da ürün/teknoloji hedefine yönelik birden çok proje ve uygulamayı kapsayan şemsiye niteliğindeki ihtiyaçlar ile ulusal strateji belgeleri kapsamında TENMAK tarafından yürütülmesi uygun bulunan kamunun ihtiyaçlarının karşılanmasına yönelik stratejik kamu projelerine ilişkin destek programları. c) Kamu kurum/kuruluşları ile özel sektör kuruluşlarının araştırma, teknoloji geliştirme ve yenilik faaliyetlerinin gerçekleştirilmesine katkı sağlamak amacıyla bilinçlendirme, girişimcilik, kapasite geliştirme, teknoloji transfer mekanizmaları oluşturma, işbirliği ağları ve kümelenme ile bunları kolaylaştıracak ortamların faaliyetlerine yönelik projelere ilişkin destek programları. ç) Araştırma ve geliştirme çalışmaları sonucu ortaya çıkan ürün ve/veya teknolojilere ilişkin üretim altyapısının oluşturulması veya geliştirilmesine destek olunması ile üretim ve pazarlama süreçlerinin iyileştirilmesine katkı sağlamak amacıyla kamu kurum/kuruluşları ile özel sektör kuruluşlarının desteklenmesine yönelik üretime ve ticari değere dönüştürme projelerine ilişkin destek programları. (3) İkinci fıkranın (b), (c) ve (ç) bentleri kapsamındaki destek programlarında, 10 uncu madde uygulanmaz. Ortak destek programları MADDE 6- (1) TENMAK, bu Yönetmelik kapsamında ulusal ve uluslararası kurum/kuruluşlar ile işbirliği halinde projelere ortak destek verebilir, bu amaçla destek programları oluşturabilir. Bu destek programlarına ilişkin usul ve esaslar, ilgili kurum/kuruluşlarla yapılacak protokoller ile belirlenir. Bu protokollerde hüküm bulunmayan hallerde bu Yönetmeliğin ilgili hükümleri uygulanır. Proje başvuruları MADDE 7- (1) Destek programları kapsamında proje başvuruları; dönemsel veya herhangi bir zaman kısıtlaması olmadan çağrı ya da davet usulü ile veya doğrudan alınabilir. (2) Düzenlenecek proje çağrıları; başvuru dönemleri, yöntemi ve koşulları belirlenmek suretiyle koordinatörlükçe hazırlanır ve Başkan onayına sunulur. Başkan tarafından onaylanan proje çağrıları TENMAK internet sitesinde ilan edilir. Başvurular, ilan edilen kurallara göre TENMAK’a yapılır. (3) Davet usulü ile alınacak proje başvurularına davet edilecekler ile başvuru yöntemi ve koşulları, koordinatörlükçe hazırlanarak Başkan onayı ile belirlenir. (4) TENMAK, kendisine doğrudan yapılan proje başvurularını kabul ederek, uygun bulunan destek programı kapsamında değerlendirebilir. Bu başvuruların değerlendirilebilmesi için, TENMAK tarafından ilan edilen formata uygun şekilde yapılması şarttır. (5) Proje başvuru formunda, proje başvurusu ile aynı konu ve içeriğe sahip; herhangi bir projenin başka bir kurum/kuruluşça desteklenip desteklenmediği ve herhangi bir proje önerisinin desteklenmek üzere başka bir kurum/kuruluşa sunulup sunulmadığı beyan edilir. Bu kapsamda desteklendiği veya sunulduğu yönünde beyanda bulunulan proje başvuruları, gerekli görülmesi halinde uzman hakem değerlendirmesi de alınarak Koordinatörlüğün önerisi üzerine Başkan onayı ile değerlendirmeye alınabilir. Değerlendirme, proje destek kararı ve sözleşme MADDE 8- (1) Proje başvuruları, koordinatörlükçe usul ve şekil bakımından incelenir. İnceleme sonucunda uygun görülmeyen veya verilen süre içerisinde eksiklikleri tamamlanmayan başvurular koordinatörlükçe iade edilir. Bu durum elektronik posta ile, ilgili PYÖ/PY ile PYÖK/PYK yetkilisine bildirilir. (2) Usul ve şekil bakımdan uygun görülen proje başvurularına ait öneriler, TENMAK tarafından belirlenen değerlendirme sürecinden geçirilir. Uzman hakem ve/veya panel ve ilgili değerlendirme komisyonu değerlendirmesi veya doğrudan ilgili değerlendirme komisyonu değerlendirmesi sonucunda desteklenmesi uygun görülen proje önerileri hakkında destek kararı, bütçe imkânları çerçevesinde Başkan tarafından verilir. Bu süreçte değerlendirme dışı bırakılan veya desteklenmesi uygun bulunmayan proje önerileri hakkında elektronik posta ile, ilgili PYÖ/PY ile PYÖK/PYK yetkilisine bildirim yapılır. (3) Desteklenmesine karar verilen projeler için, PYÖ/PY ve PYÖK/PYK yetkilisi ile TENMAK arasında proje sözleşmesi imzalanır. Yalnız TENMAK Ar-Ge birimlerinin yer aldığı projeler için; proje sözleşmesi imzalanmaz, Başkanlık tarafından bu birimlere proje talimatnamesi yazılır. (4) Proje sözleşmesi/talimatnamesinde; projenin başlığı, numarası, destek miktarı, süresi, gelişme ve sonuç raporu dönemleri, fikri ve sınai hakları ve özel şartları ile ihtiyaç duyulan diğer hususlar yer alır. Projeye ilişkin olarak, bu Yönetmeliğin ilgili hükümlerine göre TENMAK tarafından karar verilen değişiklik ve ilaveler proje sözleşmesi/talimatnamesinin eki sayılır. İzleme MADDE 9- (1) Projenin, onaylanan öneri formuna, sözleşme/talimatnamesine ve TENMAK mevzuatına uygun olarak, belirlenen amaç ve hedefler doğrultusunda yürütülüp yürütülmediği PYÖ/PY tarafından hazırlanan gelişme raporları ile izlenir. Gelişme raporu dönemleri, proje sözleşmesi/talimatnamesinde belirlenir. Gelişme raporları, ilgili dönemin sonuna kadar PYÖ/PY tarafından TENMAK’ın belirleyeceği formata uygun olarak sunulur. (2) İzleyici hakem ve/veya TENMAK proje uzmanı gerekli durumlarda yerinde inceleme ve denetleme de yaparak gelişme raporlarını değerlendirir. Değerlendirme neticesinde gelişme raporunda gerekli görülen değişiklik ve düzeltmelerin yapılması istenebilir. (3) Gelişme raporunun kabulüne Başkan tarafından karar verilir. (4) Gelişme raporunun; kabul edilebilir mazeret bildirmeksizin süresi içinde veya koordinatörlük tarafından verilecek ek süre içinde sunulmaması halinde projenin iptaline, uygun bulunmaması halinde ise ret gerekçesi dikkate alınarak projenin sonlandırılmasına veya iptaline, Başkanın teklifi üzerine Yürütme Kurulu tarafından karar verilir. ÜÇÜNCÜ BÖLÜM Mali ve İdari Hükümler Proje bütçesi MADDE 10- (1) Proje bütçesinin oluşturulmasında aşağıdaki kalemler gider olarak kabul edilebilir: a) Proje için gerekli olan yeni teçhizat, alet, makine, yazılım ve yayın alım giderleri. b) Danışmanlık ve hizmet alım giderleri. c) Malzeme ve sarf malzemesi giderleri. ç) Proje kapsamında kullanılan cihazların bakım onarım giderleri. d) Süreli personele ve kamu personeli olmayan proje personeline ilişkin personel giderleri. e) Bursiyer giderleri. f) Proje teşvik ikramiyesi (PTİ). g) Proje çıktılarının tanıtımı için yapılacak çalıştay ve toplantı giderleri. ğ) Projenin konusuyla ilgili yurt içi ve yurt dışında düzenlenecek konferans, sempozyum, kongre ve benzeri etkinliklere katılım ile çalışma ziyareti ve proje çalışmaları için gerekli olan diğer seyahat giderleri. h) Kurum hissesi. ı) Projenin niteliği gereği varsa proje ile doğrudan veya dolaylı ilgili diğer giderler. (2) Proje bütçesinin oluşturulmasında aşağıdaki kalemler gider olarak kabul edilmez: a) Proje önerisi ve sözleşme hazırlama giderleri. b) Posta ve haberleşme amaçlı giderler. c) Proje çıktılarının seri üretimine yönelik masraflar. ç) Pazarlama ve ticari amaçlı reklam giderleri. d) Isıtma ve aydınlatma giderleri. e) Altyapıya yönelik inşaat giderleri. f) İdari personel giderleri. g) Proje ile doğrudan veya dolaylı ilgisi olmayan diğer giderler. (3) Proje bütçesine, TENMAK Ar-Ge birimleri için kurum hissesi konulmaz. (4) Proje bütçesi kalemlerinin tespitine ilişkin limit ve esaslar, ilgili mevzuatında yer alan düzenlemeler çerçevesinde ilgili destek programı uygulama esaslarında belirlenir. (5) Projeye verilecek ek ödenek talepleri; PYÖ/PY’nin gerekçeli başvurusu üzerine, izleyici hakem ve/veya TENMAK proje uzmanı görüşü ve ilgili değerlendirme komisyonu değerlendirmesi alınmak suretiyle Başkan tarafından karara bağlanır. Bu şekilde proje bütçesi, en fazla yüzde elli oranında artırılabilir. Bu oranı aşan ek ödenek talepleri, proje bütçesinin yüzde yüzünü aşmamak kaydıyla, Başkanın teklifi üzerine Yürütme Kurulu tarafından karara bağlanır. (6) Proje bütçesinin kalemler arası aktarım talepleri ile proje bütçesi kapsamında alınacak mal ve hizmetin türü ve miktarında değişiklik yapılmasına veya projede öngörülmeyen yeni mal ve hizmetin alınmasına ilişkin talepler, PYÖ/PY’nin gerekçeli başvurusu üzerine Başkan tarafından karara bağlanır. Transfer ve ön ödeme MADDE 11- (1) Proje bütçesi kapsamındaki ödenekler, TENMAK bütçesine gider kaydedilmek suretiyle ilgili PYÖK/PYK’nın bütçesine gelir kaydedilmeksizin, ilgili destek programı uygulama esaslarında belirlenen kurallar ve projenin ödeme planı dâhilinde proje adına açılacak özel hesaba aktarılarak izlenir. Ödenek aktarımı, bütçe ve nakit imkânları çerçevesinde gerçekleştirilir. (2) Proje bütçesi kapsamında, ilgili destek programı uygulama esaslarında belirlenen kurallar ve projenin ödeme planı dâhilinde ön ödeme yapılabilir. Harcama işlemleri MADDE 12- (1) Proje bütçesi kapsamındaki mal ve hizmet alımları ilgili mevzuatta yer alan düzenlemelere göre gerçekleştirilir. Bu hususta mevzuatta düzenleme bulunmaması halinde ise bu kapsamdaki mal ve hizmet alımları, tabi olduğu mevzuatı ve genel hükümler çerçevesinde PYÖK/PYK tarafından gerçekleştirilir. (2) Proje bütçesi kapsamında PYÖK/PYK tarafından alımı gerçekleştirilen taşınırlar, proje sözleşmesinde aksine hüküm bulunmadığı hallerde, PYÖK/PYK tarafından kendi taşınır kaydına alınır ve bu kapsamdaki dayanıklı taşınırlar proje süresince proje çalışmalarında kullanılmak üzere PYÖ/PY’nin kullanımına verilir. Mali inceleme ve denetim MADDE 13- (1) Proje bütçesi kapsamındaki harcama ve giderlere ilişkin belgelerin düzenlenmesine ve bunlara ilişkin mali raporların hazırlama, inceleme ve denetimine yönelik hususlar, ilgili destek programı uygulama esaslarında belirlenir. (2) Mali raporların inceleme ve denetimini yapacak mali müşavirlere ödenecek ücretler, ilgili destek programı uygulama esaslarında aksi belirtilmedikçe PYÖK/PYK tarafından karşılanır. İdari hükümler MADDE 14- (1) PYÖ/PY’nin projedeki görevinden ayrılmayı talep etmesi durumunda veya değiştirilmesinin gerektiği hallerde yeni bir PYÖ/PY’nin görevlendirilmesi Başkan tarafından, bu nedenle projenin sonlandırılması veya iptali ise Yürütme Kurulu tarafından karara bağlanır. (2) PYÖ/PY haricindeki proje personeline ilişkin projede yer alma, projeden ayrılma ve benzeri değişikliklere ilişkin hususlar, ilgili destek programının uygulama esaslarında düzenlenir. (3) Proje personelinin, TENMAK tarafından desteklenen projeler kapsamında görev alabileceği proje sayısına ilişkin limit ve esaslar Yürütme Kurulu tarafından belirlenir. (4) Projeye verilecek ek süre talepleri; PYÖ/PY’nin gerekçeli başvurusu üzerine Başkan tarafından karara bağlanır. Bu şekilde proje süresi, en fazla yarısı kadar uzatılabilir. Bu süreyi aşan ek süre talepleri, Başkanın teklifi üzerine Yürütme Kurulu tarafından karara bağlanır. (5) PYÖ/PY’nin başka bir kurum/kuruluşa geçmesi durumunda, proje eski kurum/kuruluşunda yürütülmeye devam edilir. Ancak PYÖ/PY, gerekçeli talebi ve projenin yeni kurum/kuruluşunda yürütülebileceği, bu kurum/kuruluş tarafından proje sözleşmesi hükümlerine uyulacağının kabul ve taahhüt edildiğine dair kurum/kuruluş yazısıyla birlikte TENMAK’a başvurulabilir. Bu talep Başkan tarafından karara bağlanır. Talebin uygun bulunması halinde, eski PYÖK/PYK’nın hakları ve yükümlülükleri TENMAK tarafından belirlenecek usul ve esaslar çerçevesinde yeni PYÖK/PYK tarafından devralınmış sayılır. DÖRDÜNCÜ BÖLÜM Projelerin Sona Ermesi ve Projelere İlişkin Diğer Hükümler Sonuçlandırma MADDE 15- (1) Proje süresinin sona erdiği tarihten itibaren iki ay içerisinde, projenin sonuç raporu, PYÖ/PY tarafından TENMAK’ın belirleyeceği formata uygun olarak hazırlanarak sunulur. (2) İzleyici hakem ve/veya TENMAK proje uzmanı gerekli durumlarda yerinde inceleme ve denetleme de yaparak sonuç raporunu değerlendirir. Değerlendirme neticesinde sonuç raporunda gerekli görülen değişiklik ve düzeltmelerin yapılması istenebilir. (3) Sonuç raporunun kabulüne, Başkan tarafından karar verilir. Sonuç raporunun kabul edilmesi halinde, proje sonuçlandırılmış sayılır. (4) Sonuç raporunun, kabul edilebilir mazeret bildirmeksizin süresi içinde veya koordinatörlük tarafından verilecek ek süre içinde sunulmaması halinde projenin iptaline, uygun bulunmaması halinde ise ret gerekçesi dikkate alınarak projenin sonlandırılmasına veya iptaline, Başkanın teklifi üzerine Yürütme Kurulu tarafından karar verilir. Durdurma, sonlandırma ve iptal MADDE 16- (1) Projenin onaylanan öneri formuna ve sözleşme/talimatnamesine uygun biçimde yürütülmediğinin TENMAK tarafından tespit edilmesi veya PYÖ/PY’nin başvurusu üzerine TENMAK tarafından kabul edilebilecek mücbir sebeplerle yürütülmesinin geçici olarak olanaksız hale geldiğinin anlaşılması halinde, Başkan tarafından projenin geçici olarak durdurulmasına karar verilebilir. Durdurulma süresi içinde, proje bütçesinden harcama yapılamaz. Ancak belgelendirmek şartıyla, durdurma tarihinden önce verilen siparişlere ilişkin ödemeler, TENMAK tarafından uygun bulunması halinde ödenir. (2) PYÖ/PY’nin başvurusu ve/veya TENMAK tarafından yapılan inceleme sonucunda, durdurma gerekçelerinin ortadan kalktığının anlaşılması halinde, Başkan onayı ile proje yeniden başlatılır ve durdurma süresi proje süresine ilave edilir. (3) PYÖ/PY’nin başvurusu ve/veya TENMAK tarafından yapılan inceleme sonucunda, projenin mücbir sebeplerle yürütülmesinin olanaksız hale geldiğinin veya kabul edilebilir nedenlerle yürütülemeyeceğinin anlaşılması halinde, Başkanın teklifi üzerine Yürütme Kurulu tarafından projenin sonlandırılmasına karar verilir. (4) TENMAK tarafından yapılan inceleme sonucunda, PYÖ/PY’nin veya PYÖK/PYK’nın kusur veya ihmali sonucunda projenin yürütülemeyeceğinin anlaşılması halinde, Başkanın teklifi üzerine Yürütme Kurulu tarafından projenin iptaline karar verilir. (5) Projenin sonlandırılması veya iptaline ilişkin hükümler, proje durdurulmaksızın da uygulanabilir. (6) Sonlandırılan veya iptal edilen proje kapsamında; TENMAK desteği ile satın alınan ve/veya imal edilen dayanıklı taşınırların ve TENMAK desteği ile satın alınan ve halen kullanılmamış olan sarf malzemelerinin, belirlenen süre içerisinde TENMAK’a veya TENMAK tarafından belirlenecek bu malların kullanımına ihtiyaç duyan kamu kurum ve kuruluşlarına iade ve teslim edilmesi istenebilir. (7) İptal edilen projede, kusurlu bulunan proje personeline ödenen PTİ tutarlarının geri ödenmesi, ilgili mevzuatına göre bu personelden istenebilir. Ayrıca, PYÖ/PY ile kusurlu bulunan proje danışmanı ve araştırmacılara iptal tarihinden itibaren en az bir, en fazla beş yıl süreyle, TENMAK tarafından desteklenen projelerde görev verilmez. Bu kişilerin, TENMAK tarafından desteklenmekte olan diğer projelerdeki görevleri ve varsa TENMAK tarafından yapılmış olan proje bazlı görevlendirmeleri sona erdirilebilir. (8) İptal edilen projede kusurlu bulunan PYÖK/PYK’ya yapılmış olan kurum hissesi ödemelerine ilişkin tutarlar, iptal kararının PYÖK/PYK’ya bildirimini izleyen otuz gün içerisinde TENMAK’a geri ödenir. Bu süre içinde ödenmediği takdirde, 21/7/1953 tarihli ve 6183 sayılı Amme Alacaklarının Tahsil Usulü Hakkında Kanunun 51 inci maddesinde belirtilen gecikme zammı oranında hesaplanan faizi ile birlikte tahsil edilir. TENMAK, bu alacağını PYÖK/PYK’ya yapacağı diğer kurum hissesi ödemelerinden de mahsup edebilir. (9) İptal edilen projede kusurlu bulunan özel sektör kuruluşu olan PYÖK/PYK tarafından TENMAK desteği kapsamında gerçekleştirilen, iptal nedeniyle iade edilen mallar ve tutarlar ile bursiyer ve personel giderlerine ilişkin olanlar haricindeki harcamalara ilişkin tutarların, proje hesabına aktarıldığı tarihten itibaren 6183 sayılı Kanunda belirtilen gecikme zammı oranında hesaplanan faizi ile birlikte bu kuruluştan iadesi istenir. (10) Bu maddede belirtilen projenin sonlandırılmasına ve iptaline bağlanan yaptırımlar, TENMAK Ar-Ge birimleri ve TENMAK personeli hakkında uygulanmaz. Bunlar hakkında, tabi oldukları mevzuata göre işlem yapılır. Proje sözleşmesinin sona ermesi MADDE 17- (1) Projenin sonuçlandırılması, sonlandırılması veya iptali halinde proje sözleşmesi de sona erer. Ancak, bu Yönetmelikte ve proje sözleşmesinde bu hallere bağlanan hak ve yükümlülükler geçerli olmaya devam eder. Bu hususlarda, ilgili mevzuatına göre TENMAK tarafından alınacak kararlar ve ilgili taraflar arasında yapılacak sözleşmeler saklıdır. Fikrî ve sınai haklar MADDE 18- (1) Projelerin gerçekleştirilmesi sırasında veya sonucunda ortaya çıkan her türlü fikrî ve sınai ürün üzerindeki fikrî ve sınai hakların tamamı, proje sözleşmesinde aksine hüküm bulunmadığı hallerde TENMAK’a aittir. Ancak, proje kapsamında TENMAK’a sunulan her türlü doküman üzerindeki fikrî hakların tamamı TENMAK’a aittir. TENMAK, bu dokümanları uygun göreceği araçlarla duyurabilir, yayımlayabilir. Üçüncü fıkra hükmü saklıdır. (2) TENMAK’a ait fikrî ve sınai hakların ekonomik olarak değerlendirilmesi sonucunda elde edilecek net gelirin en fazla yüzde ellisi, ilgili mevzuatına göre Yürütme Kurulu tarafından belirlenecek usul ve esaslar çerçevesinde fikrî ve sınai ürünü geliştirenlere verilebilir. Özel sektör kuruluşunun yer aldığı projede, bu kuruluşun proje ekibinde yer alan personelince geliştirilen fikrî ve sınai ürüne ilişkin pay, bu kuruluşa ait olur. (3) PYÖ/PY, projenin TENMAK tarafından desteklendiğini belirtmek kaydıyla yurt içi veya yurt dışında proje kapsamındaki çalışmalar ile ilgili bilimsel eserler yayımlayabilir, sunabilir. Ancak, projenin TENMAK tarafından ya da TENMAK ile birlikte yürütüldüğü yönünde açıklamalar yapamaz, bu şekilde anlaşılabilecek ifadeler kullanamaz. Yayımlanmak üzere kabul edilen eserler ile sunulan eserlerin bir örneğinin TENMAK’a gönderilmesi zorunludur. Gizlilik gerektiren haller ile fikrî ve sınai ürün üzerindeki hakkın kazanılmasının tescil koşuluna bağlı olduğu durumlarda, bu ürünün içeriği ile ilgili olarak herhangi bir yolla bilgi veya belge paylaşımı yapılamaz. Bu koşullara uyulmaması nedeniyle doğacak zararlardan bilgi veya belgeyi paylaşanlar sorumludur. (4) Proje ile ilgili yayınlar ile diğer iş ve işlemlerde, TENMAK’ın yazılı izni olmadan TENMAK logosu kullanılamaz. Etik kurallara uyma yükümlülüğü MADDE 19- (1) PYÖ/PY ile PYÖK/PYK, projelerin yürütülmesi ile ilgili olarak TENMAK tarafından belirlenmiş etik kurallara ve etik davranış ilkelerini düzenleyen ilgili mevzuat hükümlerine uymak, uyulmasını sağlamak ve evrensel nitelikli bilimsel araştırma ve yayın kurallarına uymak zorundadır. Aksi durumun TENMAK tarafından tespit edilmesi halinde, ihlal edilen kurallara ilişkin olarak ilgili mevzuatta belirlenmiş yaptırımlar uygulanır. Ayrıca, ihlalin niteliği ve proje üzerindeki etkisi dikkate alınarak, projenin sonlandırılmasına veya iptaline Başkanın teklifi üzerine Yürütme Kurulu tarafından karar verilebilir. Gizlilik MADDE 20- (1) Projeler ile ilgili tüm bilgi ve belgelerin gizliliği esas olup, bu Yönetmelik ve ilgili mevzuat hükümleri ile proje sözleşmesi/talimatnamesi uyarınca yapılan işlemler için gerekli olanlar haricinde, bu bilgi ve belgeler herhangi bir yolla bunları bilmesi gerekenler dışındakiler ile paylaşılamaz. Bu koşullara uyulmaması nedeniyle doğacak zararlardan bilgi veya belgeyi paylaşanlar sorumludur. BEŞİNCİ BÖLÜM Çeşitli ve Son Hükümler Yetki devri MADDE 21- (1) Yürütme Kurulu, bu Yönetmelikteki yetkilerini sınırlarını açıkça belirtmek suretiyle Başkana devredebilir. Hüküm bulunmayan haller MADDE 22- (1) Destek programlarının yürütülmesinde bu Yönetmelikte ve bu Yönetmeliğe dayanılarak düzenlenen usul ve esaslarda hüküm bulunmayan hallerde, Yürütme Kurulu tarafından alınan karar doğrultusunda işlem yapılır. Yürürlükten kaldırılan yönetmelik MADDE 23- (1) 22/10/2009 tarihli ve 27384 sayılı Resmî Gazete’de yayımlanan Ulusal Bor Araştırma Enstitüsü Proje Destekleme Esaslarına Dair Yönetmelik yürürlükten kaldırılmıştır. (2) Birinci fıkra ile yürürlükten kaldırılan Yönetmeliğe yapılan atıflar, bu Yönetmeliğe yapılmış sayılır. Mevcut projeler GEÇİCİ MADDE 1- (1) 23 üncü madde ile yürürlükten kaldırılan Yönetmelik kapsamında TENMAK tarafından yürütülen ve/veya desteklenen projeler hakkında, yürürlükten kaldırılan Yönetmeliğin uygulanmasına devam edilir. (2) Bu Yönetmeliğin yayımlandığı tarihte, ilgili mevzuatına göre TENMAK tarafından yürütülen ve/veya desteklenen projeler hakkında söz konusu mevzuat hükümlerinin uygulanmasına devam edilir. Yürürlük MADDE 24- (1) Bu Yönetmelik yayımı tarihinde yürürlüğe girer. Yürütme MADDE 25- (1) Bu Yönetmelik hükümlerini Türkiye Enerji, Nükleer ve Maden Araştırma Kurumu Başkanı yürütür. "
"VAKIFLAR GENEL MÜDÜRLÜĞÜ DİSİPLİN. AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Vakıflar Genel Müdürlüğünde görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Vakıflar Genel Müdürlüğünün merkez ve taşra teşkilatında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 8/2/2009 tarihli ve 27135 sayılı Resmî Gazete’de yayımlanan Vakıflar Genel Müdürlüğü Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Vakıflar Genel Müdürü yürütür. Eki için tıklayınız. "
"RADYOLOJİ HİZMETLERİ YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; sağlık hizmet sunumu kapsamında tetkik, teşhis ve tedavi amaçlı uygulanan radyoloji hizmetlerinin planlanması, sınıflandırılması ile bu hizmetlerin sunulduğu sağlık kurum ve kuruluşların faaliyetlerine, standartlarına ve denetlenmesine ilişkin usûl ve esasları düzenlemektir. Kapsam. MADDE 2- (1) Bu Yönetmelik, Sağlık Bakanlığına, üniversitelere, özel hukuk tüzel kişilerine ve gerçek kişilere ait radyoloji hizmeti sunulan sağlık kurum ve kuruluşları ile buralarda görev yapan personeli kapsar. Dayanak. MADDE 3- (1) Bu Yönetmelik; 19/4/1937 tarihli ve 3153 sayılı Radiyoloji, Radiyom ve Elektrikle Tedavi ve Diğer Fizyoterapi Müesseseleri Hakkında Kanunun 10 uncu, 11 inci, 12 nci, 13 üncü ve ek 1 inci maddelerine, 7/5/1987 tarihli ve 3359 sayılı Sağlık Hizmetleri Temel Kanununun 3 üncü, 9 uncu ve ek 11 inci maddelerine, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 355 inci, 506 ncı ve 508 inci maddelerine dayanılarak hazırlanmıştır. Tanımlar ve kısaltmalar. MADDE 4- (1) Bu Yönetmelikte geçen;. a) Bakanlık: Sağlık Bakanlığını,. b) Birim: Radyoloji merkezleri bünyesinde, tıbbi amaçlı görüntü elde etmek ve girişimsel işlemler yapmak amacıyla 5 inci maddede sayılan cihazlardan her bir cihaz veya cihaz grubu için oluşturulan ve ruhsatta veya faaliyet izin belgesinde belirtilen radyoloji birimlerini,. c) Denetimli alan: Radyasyon kaynağı ile çalışanların giriş ve çıkışlarının özel denetime, gerçekleştirilen faaliyetlerin radyasyondan korunma bakımından özel kurallara bağlı olduğu ve görevi gereği radyasyon ile çalışan kişilerin yıllık doz sınırlarının 6 mSv'den fazla radyasyon dozuna maruz kalabilecekleri, iyonlaştırıcı radyasyon kaynağının bulunduğu ve doğrudan radyasyona maruz kalınan alanı,. ç) Faaliyet izin belgesi: Sağlık kurum ve kuruluşları bünyesinde açılan radyoloji merkezlerine Bakanlıkça düzenlenen belgeyi,. d) Girişimsel radyolojik tetkik/tedavi: Görüntüleme amaçlı elektriksel, sonik veya iyonlaştırıcı radyasyon cihazları kullanılarak gerçekleştirilen tanı ve tedavi amaçlı tıbbi işlemleri,. e) Gözetimli radyoloji birimi: Bünyesinde radyoloji uzmanı bulunmayan kamu sağlık kurum ve kuruluşlarında, kamuya ait bir radyoloji merkezine bağlı olarak radyoloji hizmeti veren, NDK tarafından uygun görülen radyasyondan korunma sorumlusunun sorumluluğunda faaliyet gösteren radyoloji birimini,. f) İyonlaştırıcı radyasyon: Maddesel ortamdan geçerken onunla etkileşerek iyon çiftleri oluşturabilen X ışını, gama ışını gibi elektromanyetik ışınlarla, kinetik enerjileri olan yüklü parçacıklar, ağır iyonlar ve serbest nötronlar gibi tanecik karakterli ışınımları,. g) İyonlaştırıcı radyasyon kaynağı: Radyasyon üreten veya yayan cihazları,. ğ) İyonlaştırıcı radyasyon kaynağı çalışanı: İyonlaştırıcı radyasyon kaynaklarının kullanıldığı hizmetleri ifa ederken görevi gereği NDK tarafından halk için belirlenen doz sınırlarının üzerinde radyasyona maruziyet olasılığı olan kişiyi,. h) İzin belgesi: Ünitelere ve gözetimli radyoloji birimleri için Müdürlükçe düzenlenen belgeyi,. ı) Lisans: Radyoloji merkezleri, üniteler ve gözetimli radyoloji birimleri bünyesinde iyonlaştırıcı radyasyon kaynakları ile faaliyet yürütmek üzere Nükleer Düzenleme Kurumu tarafından düzenlenen belgeyi,. i) Merkez sorumlusu: Bakanlıkça ruhsatlandırılan veya faaliyet izin belgesi verilen radyoloji merkezlerinde 12 nci maddede belirtilen görevleri yerine getirmekle sorumlu olan radyoloji uzmanını,. j) Mesul müdür: Mesleğini serbest olarak icra etme yetkisine sahip radyoloji uzmanı tarafından açılan radyoloji merkezlerinde tam zamanlı olarak görev yapan radyoloji uzmanını veya bir hekimi,. k) Müdürlük: İl Sağlık Müdürlüklerini,. l) NDK: Nükleer Düzenleme Kurumunu,. m) Radyasyon alanı: Planlanmış ışınlanmalar nedeniyle NDK tarafından halk için belirlenen yıllık doz sınırlarının üzerinde ışınlanma olasılığı olan alanları,. n) Radyasyondan korunma sorumlusu: NDK tarafından radyasyondan korunma sorumlusu olarak yetkilendirilen kişiyi,. o) Radyoloji hizmetleri: İnsan vücudunun belirli bir kesiminin ya da tümünün tıbbi amaçlı görüntülerinin elektriksel, sonik veya iyonlaştırıcı radyasyon gibi farklı yöntemlerle elde edilmesiyle normal fizyolojik durumlarının veya mevcut hastalıkların ortaya çıkarıldığı ya da ihtiyaç duyulması halinde görüntüleme işlemleri ile birlikte yapılan girişimsel tıbbi işlemlerle hastalıkların tanı ve tedavisinin yapıldığı hizmetleri,. ö) Radyoloji merkezi: Sağlık kurum ve kuruluşları bünyesinde bir radyoloji uzmanının sorumluluğunda veya mesleğini serbest olarak icra etme yetkisine sahip radyoloji uzmanı gerçek kişiler veya en az %51 hissesi radyoloji uzmanına ait olan özel hukuk tüzel kişileri tarafından 5 inci maddede sayılan cihazlardan en az bir tanesini bünyesinde bulundurarak ruhsatlandırılan veya faaliyet izni verilen, ruhsat veya faaliyet izin belgesinde belirtilen radyoloji birimi/birimleriyle tetkik, teşhis ve/veya tedavi amaçlı radyoloji hizmeti sunulan merkezi,. p) Ruhsat: Mesleğini serbest olarak icra etmeye yetkili radyoloji uzmanı tarafından açılan radyoloji merkezine Bakanlıkça düzenlenen belgeyi,. r) Sağlık izni: 3153 sayılı Kanunun ek 1 inci maddesi ile 657 sayılı Kanunun 103 üncü maddesi kapsamında iyonlaştırıcı radyasyon ve radyoaktif madde ile çalışan personele verilecek izni,. s) Ünite: Radyoloji uzmanı dışındaki uzman hekimin kendi uzmanlık alanı yetkisindeki iyonlaştırıcı radyasyon kaynağı kullanılarak tetkik, teşhis ve/veya tedavi işlemlerinin yapıldığı üniteyi,. ş) Ünite sorumlusu: Radyoloji uzmanı dışındaki uzman hekimin kendi uzmanlık alanı yetkisindeki iyonlaştırıcı radyasyon kaynağı kullanılarak tetkik, teşhis ve/veya tedavi işlemlerinin yapıldığı üniteler adına düzenlenen ünite izin belgesinde üniteden sorumlu olarak bildirilen uzman hekimi,. t) Yönetici: Bakanlığa ve üniversitelere ait hastanelerde, hastane baştabibini veya sağlık uygulama ve araştırma merkezi baştabibini; tıp merkezleri ve özel hastanelerde mesul müdürü; mesleğini serbest olarak icra etme yetkisine sahip radyoloji uzmanı tarafından açılan radyoloji merkezlerinde, radyoloji uzmanını,. ifade eder. İKİNCİ BÖLÜM. Radyoloji Merkezleri, Üniteler, Gözetimli Radyoloji Birimleri ve Çalışma Esasları. Cihazların sınıflandırılması. MADDE 5- (1) Bu Yönetmelik kapsamında radyoloji merkezlerinde, ünitelerde ve gözetimli radyoloji birimlerinde kullanılacak cihazlar; iyonlaştırıcı radyasyon kaynağı içeren ve içermeyen cihazlar ile yapay zeka ve robotik cihaz teknolojileri olmak üzere aşağıdaki şekilde üç gruba ayrılır:. a) İyonlaştırıcı radyasyon kaynağı içeren cihazlar şunlardır:. 1) Bilgisayarlı tomografi cihazı. 2) Mamografi cihazı. 3) Tomosentez cihazı. 4) Kemik-mineral dansitometresi cihazı. 5) Sabit/mobil röntgen cihazı. 6) Anjiografi cihazı. 7) Sabit/mobil skopi. 8) Floroskopi. 9) Extracorporeal Shock Wave Lithotripsy (ESWL) C-kollu röntgen/floroskopi. 10) Endoscopic Retrograde Cholangio-Pancreatography (ERCP). b) İyonlaştırıcı radyasyon kaynağı içermeyen cihazlar şunlardır:. 1) Manyetik Rezonans (MR). 2) Ultrason. 3) Doppler. c) Yapay zeka ve robotik cihaz teknolojileri. (2) Sağlık kurum ve kuruluşu bünyesinde kullanılan mobil röntgen ve skopi gibi hareketli iyonlaştırıcı radyasyon kaynakları radyoloji merkezlerinin sorumluluğunda çalıştırılır. (3) İyonlaştırıcı radyasyon kaynakları için NDK’den lisans alınması zorunludur. İyonlaştırıcı radyasyon kaynağı içermeyen cihaz alanları. MADDE 6- (1) Radyoloji merkezlerinde iyonlaştırıcı radyasyon kaynağı içermeyen cihaz alanları aşağıdaki fiziki kriterleri sağlamak zorundadır:. a) Manyetik rezonans görüntüleme cihaz odası girişinde gerekli uyarı levhaları bulundurulur ve yetkisiz kişilerin girişlerine engel olacak şekilde kontrollü giriş uygulanır. b) Manyetik rezonans görüntüleme cihaz odasının ses izolasyonu sağlanır ve oda içinde faraday kafeslemesi olur. Kontrol odası, cihaz odası ile bağlantılı olur ve görsel takibi sağlayacak şekilde düzenlenir. c) Manyetik rezonans görüntüleme cihaz odalarına bağlantılı veya yakın konumda hasta mahremiyetine uygun en az iki adet kilitlenen ve dışa doğru açılan kapılara sahip uygun giyinme kabini bulunur. Giyinme kabinlerinden cihaz odalarına giriş ve çıkışların kontrollü olması ve aynı anda yalnızca bir kabinden cihaz odasına girişin yapılması sağlanır. ç) Manyetik rezonans görüntüleme cihaz odası girişinde içeriye metal cisim girmesini engelleyecek tedbirler alınır ve cihaz odasına metal cisim ile girilmemesi gerektiğine ilişkin hastalara bilgilendirme yapılır. d) Ultrasonografi ve doppler cihaz odasında en az bir adet sedye bulunur. Bu odalarda lavabo da bulunabilir. e) Ultrasonografi ve doppler cihaz odasında hasta mahremiyetini sağlayacak şekilde giyinme kabini veya paravan bulunur. Radyoloji merkezlerinin planlanması ve ön izin. MADDE 7- (1) Bu Yönetmelik kapsamındaki radyoloji merkezleri, Bakanlıkça planlanır. (2) Merkez açılmadan önce Bakanlıktan ön izin alınması şarttır. Ön izin başvurusu; kamu sağlık tesislerinde, özel hastanelerde ve tıp merkezlerinde yönetici, özel hukuk tüzel kişilerinde, şirketi temsile yetkili olanlar, gerçek kişi adına açılacak merkezde gerçek kişinin kendisi tarafından yapılır. (3) Ön izin başvurusu, Bakanlıkça planlama kapsamında sonuçlandırılarak uygun görülenlere EK-1’de yer alan ön izin belgesi verilir. (4) Ön izin belgesi, alındığı tarihten itibaren bir yıl içerisinde ruhsat veya faaliyet izin belgesi alınmaması hâlinde iptal edilir. Ön izin belgesi, ruhsat veya faaliyet izin belgesi yerine geçmez ve devredilemez. (5) Bakanlıktan ön izin belgesi alınmadan NDK’dan cihaz lisansı alınamaz. Başvuru, ruhsat veya faaliyet izin belgesi. MADDE 8- (1) Radyoloji merkezleri, Bakanlıkça düzenlenen ruhsat/faaliyet izin belgesi ile açılır. (2) Yönetici tarafından, ruhsat veya faaliyet izin belgesi düzenlenmesi talebiyle EK-2’de yer alan başvuru formu ve EK-3’te yer alan belgeler ile Müdürlüğe başvurulur. (3) Dosyada eksiklik veya uygunsuzluk olmaması halinde, Müdürlükçe oluşturulacak inceleme ve değerlendirme ekibi tarafından EK-13’e göre ruhsata veya faaliyet izin belgesine esas yerinde inceleme ve değerlendirme yapılır. İnceleme ve değerlendirmede eksiklik bulunmaması halinde, inceleme ve değerlendirme raporu ve başvuru dosyası Bakanlığa gönderilir. (4) Bakanlıkça incelenen ruhsat veya faaliyet izin belgesi başvuru dosyasının uygun bulunması halinde, radyoloji merkezi adına EK-4a ve EK-4b’de yer alan radyoloji merkezi çalışma ruhsatı veya faaliyet izin belgesi, mesul müdür adına EK-5’te yer alan mesul müdür belgesi düzenlenir ve Müdürlüğe gönderilir. (5) Radyoloji hizmeti, gözetimli radyoloji birimi kapsamında yürütülecekse yönetici tarafından EK-8’de yer alan gözetimli radyoloji birimi izin belgesi başvuru formu doldurularak Müdürlüğe başvuru yapılır. Müdürlük tarafından oluşturulan inceleme ve değerlendirme ekibi ile yerinde inceleme ve değerlendirme yapılır. Başvurunun uygun bulunması halinde Müdürlükçe EK-9’da yer alan gözetimli radyoloji birimi izin belgesi düzenlenir. (6) Radyoloji merkezi dışındaki üniteler için yönetici/mesul müdür tarafından EK-6’da yer alan ünite izin belgesi başvuru formu ile Müdürlüğe başvuru yapılır. İnceleme ekibi ile yerinde inceleme ve değerlendirme yapılır. Başvurunun uygun bulunması halinde Müdürlükçe EK-7’de yer alan ünite izin belgesi düzenlenir. (7) Radyoloji merkezi, ünite ve gözetimli radyoloji birimi bünyesinde kurulu olan cihazın ismi, markası, üretim yılı ve seri numarası ruhsata, faaliyet izin belgesine ve izin belgesine işlenir. (8) Düzenlenen belgelerin bir örneği ve başvuru dosyası Müdürlük tarafından muhafaza edilir. Ruhsat, faaliyet izin belgesi ve izin belgesi ile mesul müdür belgesi aslı yöneticiye imza karşılığında teslim edilir. (9) Ruhsatın, faaliyet izin belgesinin veya izin belgesinin tanzim edilmesinden itibaren bir yıl içinde fiilen faaliyete geçmeyen merkezin ruhsatı, faaliyet izin belgesi veya izin belgesi iptal edilir. (10) Sağlık kurum ve kuruluşu bünyesinde, birden fazla radyoloji merkezi bulunması durumunda; her bir radyoloji merkezi için yeri ve konumu belirtilecek şekilde yönetici tarafından ayrı ayrı başvuru yapılır. Bakanlıkça sağlık kurum ve kuruluşuna, her bir radyoloji merkezi için ayrı ayrı faaliyet izin belgesi düzenlenir ve radyoloji merkezinin yeri ve konumu belirtilir. Ruhsat, faaliyet izin belgesi ve izin belgesi yenileme. MADDE 9- (1) Birim eklenmesi, taşınma, mesleğini serbest olarak icra etme yetkisine sahip radyoloji uzmanı tarafından açılan merkezin birleşme veya devri, fiziki mekân değişikliği, birim çıkarılması, adres değişikliği, merkez adı değişikliği veya merkez sahipliği değişikliği hallerinde ruhsat, faaliyet izin belgesi ve izin belgesi yenilenir. (2) Birim eklenmesi, taşınma veya fiziki mekân değişikliği durumlarında, EK-2’ye uygun olarak ruhsat veya faaliyet izin belgesi başvuru formu ve EK-3’te yer alan ilgili belgelerle birlikte Müdürlüğe başvuru yapılır. Müdürlükçe oluşturulacak inceleme ve değerlendirme ekibi tarafından EK-13’e göre ruhsata veya faaliyet izin belgesine esas yerinde inceleme ve değerlendirme yapılır. İnceleme ve değerlendirme raporu ile başvuru dosyası Bakanlığa gönderilir. Başvurunun uygun bulunması halinde ruhsat veya faaliyet izin belgesi yenilenir. (3) Mesleğini serbest olarak icra etme yetkisine sahip radyoloji uzmanı tarafından açılan merkezlerin birleşme veya devrinde; sözleşmenin imzalanmasından itibaren en geç on beş iş günü içinde ruhsat almak üzere merkezin birleşmesi veya devri ile ilgili işlemlerin başlatılması için EK-2’ye uygun olarak ruhsat başvuru formu ve EK-3’te yer alan ilgili belgelerle birlikte Müdürlüğe başvuru yapılır. Müdürlük tarafından dosyada eksiklik bulunmadığının tespiti halinde başvuru dosyası Bakanlığa gönderilir. Başvurunun uygun bulunması halinde ruhsat veya faaliyet izin belgesi yenilenir. (4) Birim çıkarılması, adres değişikliği, merkez adı değişikliği ve merkez sahipliği değişikliği durumlarında, EK-2’ye uygun olarak ruhsat veya faaliyet izin belgesi başvuru formu ve EK-3’te yer alan ilgili belgelerle birlikte Müdürlüğe başvuru yapılır. Müdürlük tarafından dosyada eksiklik bulunmadığının tespit edilmesi üzerine başvuru dosyası Bakanlığa gönderilir. Başvurunun uygun bulunması halinde ruhsat veya faaliyet izin belgesi yenilenir. Radyoloji merkezinin, ünitenin ve gözetimli radyoloji biriminin çalışma esasları. MADDE 10- (1) Radyoloji merkezlerinde, ünitelerde ve gözetimli radyoloji birimlerinde, Bakanlıkça kabul edilmiş ulusal ve uluslararası standartlara uygun yöntemler kullanılarak çalışılması esastır. (2) Radyoloji hizmetlerinin yürütülmesinde ulusal veya uluslararası yöntem bulunmadığında veya radyoloji hizmetlerinin yeni teknoloji ürünü radyasyon kaynaklarıyla yürütülmesinde radyasyon uygulamalarına yönelik gerekçelendirilmesi yapılmış ve bilimsel geçerliliği Bakanlıkça uygun görülen yöntemler kullanılır. (3) Radyasyondan korunmanın ve radyasyon güvenliğinin teminine ilişkin NDK tarafından yayımlanan mevzuat kapsamında radyasyon uygulamaları yürütülür. Bu kapsamda NDK tarafından uygun bulunan radyasyondan korunma programı veya çalışma talimatının uygulanması sağlanır. (4) Radyoloji merkezlerinde ruhsata ve faaliyet izin belgesine, ünite ve gözetimli radyoloji biriminde izin belgesine esas tıbbi cihaz envanteri ve her bir cihaz için cihaz yönetim dosyası bulundurulur. (5) Radyoloji hizmetlerine ait sonuç raporlarında; raporu düzenleyen radyoloji uzmanı, tarih ve istem saati, çekim saati ile rapor düzenlenen tetkikler için rapor onay saati bulunur. İyonlaştırıcı radyasyon kaynakları ile yapılan işlemlerde her bir radyolojik işlemin gerekçelendirmesi, tarih ve istem saati, çekim saati, çekim süresi, kV ve mA değerleri, tekrarlı çekim var ise nedeni de raporda yer alır. (6) Adlî vakalara ve adlî raporlara ait kayıtların gizliliği ve güvenliği açısından, vakayı takip eden tabip haricinde vaka hakkında veri girişi veya adlî raporu tanzim eden tabibin onayından sonra raporda değişiklik yapılamaması için gerekli tedbirler alınır. Adlî vaka kayıtlarına, yönetici/mesul müdür veya yetkilendirdiği kişiler ile merkez sorumlusu erişebilir. Adlî kayıt veya raporların resmî mercilerden istenmesi halinde, yeni çıktı alınarak suret olduğu belirtilir ve tasdiklenir. Bu raporlar ile ilgili sorumluluk, merkez sorumlusu ve yönetici/mesul müdüre aittir. (7) Radyoloji merkezlerinde, ünitelerde ve gözetimli radyoloji birimlerinde bulunan cihazlar, radyoloji alanında eğitim alması gereken sağlık meslek mensuplarını yetiştirme amacıyla da kullanılabilir. ÜÇÜNCÜ BÖLÜM. Personel Durumu, Personelin Görev ve Sorumlulukları ile Radyasyon Doz Limitleri. Personel durumu. MADDE 11- (1) Radyoloji merkezlerinde adına ruhsat veya faaliyet izin belgesi düzenlenen merkez sorumlusu tam zamanlı olarak görev yapar. (2) 24 saat kesintisiz hizmet sunulmayan sağlık kuruluşlarında merkez sorumlusu olarak çalışan uzman hekimler, mesai saatleri dışında başka bir merkezde merkez sorumlusu görevi üstlenmeden çalışabilir. (3) Kesintisiz sağlık hizmeti sunulan özel sağlık kuruluşları bünyesindeki radyoloji merkezinde merkez sorumlusu olarak çalışan hekim başka bir özel sağlık kuruluşunda çalışamaz. (4) Merkez sorumlusunun izin alması veya hastalık durumlarında, radyoloji merkezinde birden fazla radyoloji uzmanı varsa bu uzman hekimlerden birinin merkez sorumlusuna vekâlet etmesine Müdürlük tarafından izin verilir. (5) Radyoloji merkezinde ve gözetimli radyoloji biriminde en az bir tıbbi görüntüleme teknisyeni/teknikeri görevlendirilir. (6) Radyoloji merkezinde, ünitede ve gözetimli radyoloji biriminde radyasyondan korunma sorumlusu görevini yürütmek üzere en az bir kişi görevlendirilir. (7) Radyoloji merkezinin özel hastane veya tıp merkezi bünyesinde açılabilmesi için kuruluş bünyesindeki uzmanlık dalları arasında en az bir radyoloji uzman kadrosu bulunması zorunludur. (8) Radyoloji merkezleri dışında girişimsel radyoloji ünitesi bulunması halinde, ilgili uzmanlık dalında bir uzman hekim girişimsel radyoloji ünitesi sorumlusu olarak görev yapar. (9) Radyasyon kaynakları ile çalışacak personelin çalışma şekli, 3153 sayılı Kanunda öngörülen çalışma süresini aşmamak kaydıyla, hizmetin etkinlik ve sürekliliğinin sağlanması bakımından vardiya veya nöbet şeklinde düzenlenebilir. (10) İyonlaştırıcı radyasyon kaynağı içermeyen cihazlar ile çalışacak personelin çalışma şekli hizmetin etkinlik ve sürekliliğinin sağlanması bakımından vardiya veya nöbet şeklinde düzenlenebilir. Personelin görev ve sorumlulukları. MADDE 12- (1) Yönetici veya mesul müdür, merkezin faaliyeti, incelenmesi ve değerlendirilmesi ile ilgili her türlü işlemde Müdürlüğün ve Bakanlığın birinci derecede muhatabıdır. Yönetici ve mesul müdürün görev, yetki ve sorumlulukları şunlardır:. a) Özel sağlık kuruluşları bünyesindeki ve mesleğini serbest olarak icra etme yetkisine sahip radyoloji uzmanı tarafından açılacak radyoloji merkezlerinde çalışacak sağlık meslek mensubuna EK-12’de yer alan çalışma belgesi düzenlenmesi için Müdürlüğe başvurmak. b) Herhangi bir sebeple görevinden ayrılan sağlık meslek mensubunun çalışma belgesini en geç beş iş günü içerisinde Müdürlüğe iade etmek. c) Radyoloji merkezi, ünite ve gözetimli radyoloji birimine ait verilerin Bakanlığa gönderilmesini sağlamak. ç) Radyoloji merkezinin, ünitenin ve gözetimli radyoloji biriminin faaliyetleri sırasında, ruhsat, faaliyet izin belgesi, izin belgesi veya lisans şartlarında meydana gelen değişiklikleri ilgili mevzuat kapsamında Müdürlüğe bildirmek ve lisanslamaya ilişkin işlemler için NDK’ye başvurmak. d) Radyoloji merkezinde, ünitede ve gözetimli radyoloji biriminde radyasyondan korunma sorumlusunu görevlendirmek. e) Herhangi bir sebeple merkez sorumlusunun görevinden belirli bir süreyle ayrılması durumunda, radyoloji merkezinde çalışan diğer bir radyoloji uzmanını, merkez sorumlusunun görevlerini yürütmek üzere geçici olarak görevlendirmek ve bu durumu en geç beş iş günü içerisinde Müdürlüğe bildirmek. f) Gözetimli radyoloji birimlerinde çalışan personelin sağlık iznini kullandırmak. (2) Merkez sorumlusunun görevleri şunlardır:. a) Radyoloji merkezinin ihtiyaçlarını tespit etmek ve radyoloji hizmetlerinin maliyet etkin yürütülmesini sağlamak. b) Radyoloji merkezinde faaliyetlerin mevzuata uygun yürütülmesini sağlamak ve bu faaliyetlerin yürütülmesi için iş bölümü yapmak. c) Bakanlıkça belirlenen kalite standartlarına uygun çalışılmasını sağlamak ve gerekli düzeltici, önleyici faaliyetleri yapmak ya da yaptırmak. ç) Tıbbi görüntüleme teknisyenine/teknikerine kalite kontrol ve standartları ile cihazların bakım ve kalibrasyonları konusunda eğitim vermek veya eğitim almalarını sağlamak. d) Personelin mesleki becerilerinin geliştirilmesini, radyasyondan korunma ve radyasyon güvenliğinin sağlanmasına ilişkin NDK tarafından belirlenen gerekliliklerin yerine getirilmesini, teknolojik gelişmelerden haberdar olmasını ve hizmet standartlarını yerine getirmesini sağlamak amacıyla, Bakanlık tarafından radyoloji uygulamalarında yapılan yenilikler ve geliştirmeler ile ilgili bilgilendirmeler için yılda en az bir hizmet içi eğitim programı düzenlemek veya personelin düzenlenen en az bir hizmet içi eğitime katılımını sağlamak. e) Radyoloji merkezlerinde, ünitelerde ve gözetimli radyoloji birimlerinde çalışan personele, hastaların veya çalışanların istenmeyen dozlara maruz kalmasına yol açabilecek acil durumlara hazırlık ve müdahale konusunda eğitim vermek ve bu eğitimi kayıt altına almak. f) Girişimsel radyoloji uygulamalarında görev alan personelin, doz maruziyetini sınırlayacak ilave radyasyondan koruyucu kişisel donanımların kullanılmasına yönelik eğitimleri almasını sağlamak. g) Radyoloji işlemlerine ait tetkik ve tedavi protokollerini belirlemek, hastaların takiplerini yapmak ve ilgili çalışanlara eğitim vermek veya verilmesini sağlamak. ğ) Tıpta uzmanlık eğitimi verilen kurumlarda radyoloji uzmanlık eğitimi ile ilgili faaliyetleri eğitim sorumlusunun gözetiminde yürütülmesini sağlamak. h) Cihazların test, kontrol ve kalibrasyonlarını ilgili mevzuat kapsamında uygun periyotlarda yaptırmak, sonuçları değerlendirmek ve kayıt altına almak. ı) Radyoloji merkezinin faaliyetleri ile ilgili olarak gerekli verilerin Bakanlıkça belirlenen sistem üzerinden girişlerini zamanında yapmak veya yaptırmak. i) Birden fazla birim bulunan radyoloji merkezlerinde ihtiyaç halinde radyoloji uzmanlarından birini birim sorumlusu olarak görevlendirmek. j) Denetimli alanlarda iyonlaştırıcı radyasyon kaynağı cihazı kullanan personelin etkin doz aşımı halinde sağlık iznini hemen kullandırmak. (3) Radyoloji merkezinde çalışan personel gerekli hallerde sağlık kurum ve kuruluşunda planlamalar yapılarak eğitim verilen radyoloji merkezlerine görevlendirilebilir. (4) Bakanlığa ait radyoloji merkezlerinde görevli radyoloji uzmanlarından biri, hizmetin devamlılığı açısından Bakanlığa ait başka bir radyoloji merkezine geçici olarak Müdürlükçe görevlendirilebilir. (5) Kesintisiz sağlık hizmeti sunulan sağlık kurum ve kuruluşlarında ve radyoloji uzmanlık eğitimi verilen radyoloji merkezlerinde radyoloji uzmanlık öğrencileri ve radyoloji uzmanları nöbet usulü ile çalışabilir. (6) Radyoloji merkezlerinde, ünitelerde ve gözetimli radyoloji birimlerinde mobil röntgen veya skopi gibi hareketli cihazların kullanılacağı radyasyon uygulamaları, tıbbi görüntüleme teknisyeni/teknikeri tarafından yürütülür. Radyasyon doz limitleri. MADDE 13- (1) Bu Yönetmeliğe uygun olarak denetimli alanlarda iyonlaştırıcı radyasyon kaynakları ile çalışan personel kişisel dozimetre taşımak zorundadır. Girişimsel radyoloji ve floroskopik uygulamalarda çalışanlar kişisel dozimetresine ek olarak el bileği veya yüzük dozimetresi taşır. (2) İyonlaştırıcı radyasyon kaynakları ile çalışanlar için etkin doz ardışık beş yıl toplamında 100 mSv’i geçemez. Etkin doz yıllık 20 mSv’i, aylık 2 mSv’i geçemez. (3) El, ayak veya cilt için yıllık eşdeğer doz sınırı 500 mSv, göz merceği için 150 mSv'dir. (4) 18 yaşını doldurmamış olanlar radyasyon kaynağı ile çalışılan işlerde görev alamazlar. Eğitim amaçlı olmak kaydıyla, eğitimleri radyasyon kaynaklarının kullanılmasını gerektiren 16-18 yaş arası stajyer ve öğrenciler bu eğitimlerini sadece denetimli alan dışında kalan alanlarda alabilir. Mesleki eğitimleri gereği radyasyon kaynağı ile çalışması zorunlu 16-18 yaş arası stajyer ve öğrenciler için etkin doz, göz merceği ve tüm vücut için yılda 6 mSv’i geçemez. (5) Hamile personel için yıllık doz sınırı, NDK tarafından toplum için belirlenmiş yıllık doz sınırlarını aşamaz. (6) Yıllık doz sınırları ile ilgili diğer hususlarda NDK tarafından yapılan düzenlemeler esas alınır. (7) Dozimetri hizmeti NDK tarafından yetkilendirilen kuruluşlardan alınır. (8) Dozimetre sonuçları NDK bünyesindeki Ulusal Merkezi Doz Kayıt Sistemine ve Bakanlık merkezi sistemine gönderilir. (9) Kişisel dozimetre ölçümlerinde doz limitlerinin aşıldığının tespit edilmesi halinde ölçümü yapan kuruluş derhal radyoloji merkezine, üniteye veya gözetimli radyoloji birimine bildirimde bulunur. (10) Kişisel dozimetre ölçümlerinde aylık 2 mSv değerinin aşılması durumunda merkez sorumlusu ve radyasyondan korunma sorumlusu sorunun kaynağını inceleyip değerlendirir, varsa eksiklik ve aksaklıkların düzeltilmesi için gerekli tedbirleri alır ve NDK mevzuatı kapsamında işlem yapılır. DÖRDÜNCÜ BÖLÜM. Denetim, Yasaklar ve Yaptırımlar. Denetim. MADDE 14- (1) Radyoloji merkezlerinin ruhsatlandırılmasından veya faaliyet izin belgesi verilmesinden ve/veya ünitelere ve gözetimli radyoloji birimlerine izin belgesi düzenlenmesinden önce bu Yönetmelikteki şartları taşıyıp taşımadıklarının, ruhsat, faaliyet izin belgesi veya izin belgesi aldıktan sonra ise faaliyetlerinin bu Yönetmeliğe ve ilgili diğer mevzuata uygun olup olmadığının incelenmesi ve denetlenmesi için Müdürlükçe en az biri radyoloji uzmanı olmak üzere üç kişiden oluşan inceleme ve değerlendirme ekibi kurulur. İlde görevlendirilebilecek radyoloji uzmanı bulunmaması halinde Bakanlıkça radyoloji uzmanı görevlendirmesi yapılarak inceleme ve değerlendirme ekibi oluşturulabilir. (2) Radyoloji merkezi, ünite ve gözetimli radyoloji birimi; şikâyet, soruşturma veya Bakanlığın talebi üzerine yapılacak olağan dışı denetimler hariç olmak üzere Müdürlük tarafından iki yılda bir kez denetlenir. Denetimlerde EK-14’te yer alan denetim ve yaptırım uygulama formu kullanılır. Yasaklar ve yaptırımlar. MADDE 15- (1) Aşağıdaki durumlarda radyoloji merkezinin, ünitenin ve gözetimli radyoloji biriminin faaliyeti durdurulur, ruhsatı, faaliyet izin belgesi veya izin belgesi iptal edilir:. a) NDK tarafından verilen lisans süresinin sona ermesi ya da lisansın iptal edilmesi halinde en geç beş iş günü içinde Müdürlüğe bilgi verilir. Radyoloji merkezinin, ünitenin ve gözetimli radyoloji biriminin faaliyeti, üç ay süreyle durdurulur. Bu süre içinde merkezin lisans alamaması halinde, ilgili birim ruhsat veya faaliyet izin belgesinden çıkarılır ve radyoloji merkezi faaliyetine mevcut birimleriyle devam eder. Bu süre içinde ünite veya gözetimli radyoloji biriminin lisans alamaması halinde ise ilgili ünite veya gözetimli radyoloji biriminin izin belgesi iptal edilir. b) Radyoloji merkezinde, ünitede ve gözetimli radyoloji biriminde, bulunması zorunlu personelin herhangi bir sebeple görevinden ayrılması halinde, radyoloji merkezinin, ünitenin ve gözetimli radyoloji biriminin faaliyeti fiilen durdurulur ve en geç beş iş günü içinde Müdürlüğe bilgi verilir. Radyoloji merkezinin, ünitenin ve gözetimli radyoloji biriminin faaliyeti,en fazla altı ay süreyle durdurulur. Bu sürenin sonunda faaliyete başlanılmaması halinde radyoloji merkezinin ruhsat veya faaliyet izin belgesi, ünitenin veya gözetimli radyoloji biriminin izin belgesi Bakanlıkça iptal edilir. c) Ruhsatın, faaliyet izin belgesinin veya izin belgesinin değiştirilmesini gerekli kılan tadilat durumlarında radyoloji merkezinin, ünitenin ve gözetimli radyoloji biriminin faaliyeti altı ay süreyle durdurulur. Ancak doğal afet, genel salgın hastalık, kısmi veya genel seferberlik ilanı gibi mücbir sebepler ile süresi içerisinde tamamlanmamış tadilatlar için bu süre 6 ay uzatılabilir. Bu sürenin sonunda faaliyete başlanılmaması halinde radyoloji merkezinin ruhsat veya faaliyet izin belgesi, ünitenin veya gözetimli radyoloji biriminin izin belgesi Bakanlıkça iptal edilir. (2) Bu Yönetmelikte belirlenen usul ve esaslara uymayanlar hakkında, bu Yönetmelikte öngörülen idarî yaptırımlar ile ilgili diğer mevzuat hükümleri uygulanır. (3) Toplumun veya sağlık hizmeti alanların sağlığını olumsuz etkileyeceği düşünülen durumların ortaya çıkması halinde bu durum ortadan kaldırılana kadar sağlık kuruluşunun tamamında valilikçe geçici olarak faaliyet durdurulur ve Bakanlığa bildirilir. (4) Bu Yönetmelikte müeyyide öngörülmemekle birlikte fiilin niteliğine göre ilgili diğer mevzuatta belirlenen idarî ve cezaî müeyyideler uygulanır. (5) Bu Yönetmelik kapsamında yasak olan fiil ve davranışlar ile yaptırımlar aşağıda belirtilmiştir:. a) Ruhsat, faaliyet izin belgesi veya izin belgesi almadan radyoloji hizmeti verilemez. b) Ruhsatta, faaliyet izin belgesinde veya izin belgesinde belirtilen adres dışında başka bir yerde radyoloji hizmeti verilemez. c) Radyoloji merkezleri, üniteler ve gözetimli radyoloji birimlerinde herhangi bir faaliyet alanı veya birim, yetkisi olmayan kişiler tarafından kullanılamaz. ç) Faaliyeti durdurulan veya askıya alınan radyoloji merkezi, ünite ve gözetimli radyoloji birimi tarafından bu süre içerisinde hizmet verilemez. d) Özel sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan radyoloji merkezleri, yanlış algılamaya mahal verilmemesi ve karışıklığın önlenmesi amacıyla, üniversite ve kamu sağlık kurum ve kuruluşlarının isimleri ile benzer ya da aynı şekilde isimlendirilemez. e) Özel sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan radyoloji merkezi tabelalarında, basılı ve elektronik ortam materyallerinde aynı yazı karakterinde olmak şartıyla “özel” ibaresi, sağlık kuruluşunun isminde kullanılan yazı puntolarının ½ sinden küçük olamaz. Tabelalar ile basılı ve elektronik ortam materyallerinde, ruhsatta kayıtlı özel sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan radyoloji merkezi ismi dışında başka bir isim kullanılamaz ve ruhsatta belirtilen uzmanlık dalları haricinde başka uzmanlık dalı ve/veya başka ibareler yazılamaz. f) Radyoloji merkezlerinde ve ünitelerde tanıtım ve bilgilendirme konusunda ilgili mevzuat hükümleri uygulanır. BEŞİNCİ BÖLÜM. Kalite Yönetimi ve Değerlendirme Sistemi, Bilgi Sistemi, Verilerin Korunması. ve Saklanması, Radyolojik Görüntüleme ve Raporlama Hizmet Alımı. Kalite yönetimi ve değerlendirme sistemi. MADDE 16- (1) Radyoloji merkezleri, üniteler ve gözetimli radyoloji birimleri Bakanlıkça belirlenen kalite standartlarını sağlamak üzere kalite yönetim sistemi kurar. (2) Radyoloji merkezleri, üniteler ve gözetimli radyoloji birimleri çekim kalitesini izlemeye yönelik program oluşturur ve buna ilişkin kayıtları tutar. (3) Çekim kalitesine ilişkin değerlendirmelerde, EK-15’te yer alan radyoloji raporlama ve çekim kalitesi değerlendirme inceleme formu kullanılır. (4) Radyoloji merkezleri, üniteler ve gözetimli radyoloji birimleri, tetkik tekrarını engellemek ve tetkik sonuçlarının güvenilirliğini sağlamak amacıyla Bakanlıkça belirlenen kriterler ve kalite yönetim sistemi kapsamında gerekli önlemleri almak zorundadır. Bilgi sistemi, verilerin korunması ve saklanması. MADDE 17- (1) Radyoloji merkezlerinde, ünitelerde ve gözetimli radyoloji birimlerinde kişisel verilerin gizliliğini ve güvenliğini sağlamak üzere Bakanlığın Kayıt ve Tescil Sistemine kayıtlı bilgi sistemi kurulur. (2) Radyoloji merkezlerinde, ünitelerde ve gözetimli radyoloji birimlerinde kurulan bilgi sisteminde yer alan görüntüler dahil tüm tıbbi kayıtların ilgili mevzuata göre yedekleme ve arşivlemesi yapılır. (3) 15/1/2004 tarihli ve 5070 sayılı Elektronik İmza Kanunu hükümlerine uygun elektronik imza ile imzalanmış tıbbi kayıtlar, resmi kayıt olarak kabul edilir ve ilgili mevzuata göre yedekleme ve arşivlemesi yapılır. (4) Faaliyeti sona eren veya sonlandırılan radyoloji merkezleri, yazılı ve/veya elektronik kayıtlarını, defterlerini ve diğer belgelerini saklanmak üzere Müdürlüğe devreder. (5) Radyoloji merkezleri, üniteler ve gözetimli radyoloji birimleri tarafından kayıt altına alınan kişisel sağlık verileri, ilgili mevzuata uygun bir şekilde işlenir ve Bakanlık tarafından kurulan kayıt ve bildirim sistemine aktarılır. (6) Bakanlıkça yapılacak diğer iş ve işlemlere esas olmak üzere, istenilen bilgi ve belgelerin Bakanlığa gönderilmesi zorunludur. (7) Radyoloji merkezleri, üniteler ve gözetimli radyoloji birimlerinde; kalite uygunluk, kalite kontrol değerlendirme sonuçları, bakım onarım faaliyetlerine ait raporlar, izleme ve ölçüm cihazlarının kayıtları en az 10 yıl; radyasyon kaynaklarına ve radyoaktif atıklara ilişkin kayıtlar en az 20 yıl; iyonlaştırıcı radyasyon kaynakları ile çalışanların tıbbi gözetim ve kişisel dozlarına ilişkin belge ve kayıtlar ise radyasyona maruz kalmayı gerektiren işin sona ermesinden sonra 30 yıldan az olmamak kaydıyla korunur ve saklanır. (8) Radyoloji merkezleri, üniteler ve gözetimli radyoloji birimlerinde yapılan işlemler için merkez/ünite/birim sorumlusu tarafından hazırlanan uygulama formlarında, uygulanan radyoopak madde/radyoaktif madde ve uygulama dozu, çekim protokolü ve saati ile diğer tıbbi bilgiler kayıt altına alınır. Radyolojik görüntüleme ve raporlama hizmet alımı. MADDE 18- (1) Kamu kurum ve kuruluşları bünyesinde faaliyet gösteren radyoloji merkezleri, ilgili mevzuat uyarınca birbirlerinden, özel sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan radyoloji merkezlerinden veya raporlama ve/veya görüntüleme hizmeti sunan gerçek veya tüzel kişilerden radyolojik görüntüleme ve raporlama hizmet alımı yapabilirler. (2) Özel sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan radyoloji merkezleri, radyolojik görüntüleme ve raporlama hizmetlerini, diğer özel sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan veya kamu kurum ve kuruluşları bünyesindeki radyoloji merkezlerinden veya raporlama ve/veya görüntüleme hizmeti sunan gerçek veya tüzel kişilerden hizmet alımı yapabilirler. (3) Radyoloji merkezlerine radyolojik görüntüleme ve/veya raporlama hizmeti sunacak gerçek veya tüzel kişiler EK-10’da yer alan Radyolojik Tetkik ve Raporlama Hizmeti Sunacak Sağlık Kuruluşları Tescil Başvuru Formu ile Bakanlığa başvurur ve Bakanlıkça EK-11’de yer alan Radyolojik Görüntüleme ve Raporlama Hizmeti Tescil Belgesi düzenlenir. (4) Kamu kurum ve kuruluşları için radyoloji merkezlerine radyolojik görüntüleme ve/veya raporlama hizmeti sunacak gerçek veya tüzel kişiler, yapılacak sözleşmede söz konusu hizmetin sunumunda görev alacak radyoloji uzmanlarının listesini beyan eder. (5) Özel sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan radyoloji merkezlerinden, gerçek veya tüzel kişilerden alınacak raporlama hizmetinde, raporda değerlendirmeyi yapan radyoloji uzmanının adı-soyadı yer alır ve raporu e-imza ile imzalar. Raporu imzalayan radyoloji uzmanı raporların nihai sonuçlarından birinci derecede sorumludur. (6) Görüntüleme ve raporlama hizmet alımı yapılması halinde, hizmet alımı yapılan sağlık kuruluşu bünyesinde veya mesleğini serbest olarak icra etme yetkisine sahip radyoloji uzmanı tarafından açılan radyoloji merkezinin, gerçek veya tüzel kişinin ismi ve adresi tetkik sonuç raporunda yer alır. (7) Tıpta uzmanlık eğitimi kapsamında radyoloji uzmanlık eğitimi verilen sağlık kuruluşlarının raporlama hizmet alımı, sağlık kuruluşunun 1 yıllık raporlama hizmetine esas radyolojik görüntüleme sayısının %70’ini geçemez. Bu sayılar bilgisayarlı tomografi, manyetik rezonans, mamografi, ultrasonografi için ayrı ayrı hesaplanır. (8) Radyolojik görüntüleme ve raporlama hizmetini hizmet alımı yoluyla gerçekleştiren radyoloji merkezi hastadan tetkik için ayrıca bir ücret talep edemez. (9) Radyolojik görüntüleme ve raporlama hizmetinin hizmet alımı yoluyla sunulması halinde, hizmeti alan ve veren kamu sağlık kurum ve kuruluşları, özel sağlık kuruluşları ve gerçek veya tüzel kişiler görüntüleme hizmetinin kalitesinden, raporlamasından müştereken sorumludur. ALTINCI BÖLÜM. Çeşitli ve Son Hükümler. Yetki devri. MADDE 19- (1) Bakanlık, bu Yönetmelikteki yetkilerinden bir kısmını valiliklere devredebilir. Hüküm bulunmayan hâller. MADDE 20- (1) Bu Yönetmelikte hüküm bulunmayan hâllerde, sağlık kurum ve kuruluşları bünyesinde faaliyet gösteren radyoloji merkezleri, üniteler ve gözetimli radyoloji birimleri hakkında faaliyet gösterdikleri sağlık kurum ve kuruluşunun tabi olduğu mevzuat ve ilgili diğer mevzuat hükümleri uygulanır. (2) Mesleğini serbest olarak icra etmeye yetkili radyoloji uzmanları tarafından açılan radyoloji merkezleriyle ilgili hüküm bulunmayan hâllerde, ayakta teşhis ve tedavi yapılan özel sağlık kuruluşlarının tabi olduğu mevzuat ve ilgili diğer mevzuat hükümleri uygulanır. Yürürlükten kaldırılan yönetmelik. MADDE 21- (1) 5/7/2012 tarihli ve 28344 sayılı Resmî Gazete’de yayımlanan Sağlık Hizmetlerinde İyonlaştırıcı Radyasyon Kaynakları ile Çalışan Personelin Radyasyon Doz Limitleri ve Çalışma Esasları Hakkında Yönetmelik yürürlükten kaldırılmıştır. Mevcut merkez, ünite ve birimlerin uyumu. GEÇİCİ MADDE 1- (1) Mevcut radyoloji merkezleri, üniteleri ve gözetimli radyoloji birimleri, bu Yönetmeliğin yürürlüğe girdiği tarih itibarıyla bir yıl içerisinde bu Yönetmelik hükümlerine uyum sağlayarak ruhsatını, faaliyet izin belgesini veya izin belgesini yenilemek zorundadır. Yürürlük. MADDE 22- (1) Bu Yönetmelik yayımı tarihinde yürürlüğe girer. Yürütme. MADDE 23- (1) Bu Yönetmelik hükümlerini Sağlık Bakanı yürütür. Ekleri için tıklayınız. "
"DEVLET MALZEME OFİSİ GENEL MÜDÜRLÜĞÜ DİSİPLİN AMİRLERİ YÖNETMELİĞİ   Amaç MADDE 1- (1) Bu Yönetmeliğin amacı, Devlet Malzeme Ofisi Genel Müdürlüğünde görev yapan personelin disiplin amirlerini belirlemektir. Kapsam MADDE 2- (1) Bu Yönetmelik, Devlet Malzeme Ofisi Genel Müdürlüğü merkez ve taşra teşkilatında 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan personel hakkında uygulanır. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi, 399 sayılı Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri MADDE 4- (1) Bu Yönetmelik kapsamındaki personelin disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat MADDE 5- (1) Disipline ilişkin usul ve esaslar bakımından, 657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik MADDE 6- (1) 13/2/2009 tarihli ve 27140 sayılı Resmî Gazete’de yayımlanan Devlet Malzeme Ofisi Memurları Disiplin Amirleri Yönetmeliği ile 13/2/2009 tarihli ve 27140 sayılı Resmî Gazete’de yayımlanan Devlet Malzeme Ofisi Sözleşmeli Personeli Disiplin Amirleri Yönetmeliği yürürlükten kaldırılmıştır. Yürürlük MADDE 7- (1) Bu Yönetmelik yayımı tarihinde yürürlüğe girer. Yürütme MADDE 8- (1) Bu Yönetmelik hükümlerini Devlet Malzeme Ofisi Genel Müdürü yürütür.   Eki için tıklayınız. "
"ARI KOLONİLERİNİN KİMLİKLENDİRİLMESİ VE KAYIT ALTINA ALINMASI HAKKINDA YÖNETMELİK   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı; arı kolonilerinin hareketlerinin ve hastalıklarının daha etkin kontrolünün sağlanması, ülkesel veya bölgesel eradikasyon programlarının etkin yürütülmesinin desteklenmesi için arıcılık işletmelerinin belirlenmesi ve bu işletmelerde bulunan arı kolonilerinin kimliklendirilmesi ve kayıt altına alınması ile ilgili usul ve esasları belirlemektir. Kapsam MADDE 2- (1) Bu Yönetmelik; arı kolonilerinin kimliklendirilmesi ve kayıt altına alınması ile bunların bulundukları işletmelerin ve sahiplerinin kayıt altına alınmasını, bilgisayar destekli veri tabanının kurulması ve işletilmesini, kimliklendirilen arı kolonilerinin ve işletmelerinin kontrol ve denetimleri ile idarî yaptırımlara ilişkin hususları kapsar. Dayanak MADDE 3- (1) Bu Yönetmelik, 11/6/2010 tarihli ve 5996 sayılı Veteriner Hizmetleri, Bitki Sağlığı, Gıda ve Yem Kanununun 7 nci ve 8 inci maddelerine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Arı: Süzme bal, petekli bal, polen, balmumu, propolis, arı ekmeği, arı venomu, arı zehiri ve arı sütü gibi birincil arı ürünleri üretimi, damızlık veya diğer amaçlarla yetiştirilen Apidae familyasına dahil hayvanları, b) Arı Nakil Belgesi: Arıların il içi nakillerinde kullanılan ve Bakanlık veri tabanından alınmış Ek-1’deki belgeyi, c) Arı vize belgesi: Resmî veteriner hekim tarafından arıların iller arası sevkinde doldurulan ve veteriner sağlık raporuna eklenen gidecekleri güzergâhların gösterildiği Ek-2’de yer alan belgeyi, ç) Bakanlık: Tarım ve Orman Bakanlığını, d) Genel Müdürlük: Gıda ve Kontrol Genel Müdürlüğünü, e) İl/ilçe müdürlüğü: İl/ilçe tarım ve orman müdürlüklerini, f) İşletme: Bu Yönetmelik kapsamında bulunan kolonilerin devamlı veya geçici olarak tutulduğu, yetiştirildiği herhangi bir tesis, kuruluş veya açık alan durumunda bulunduğu çevreyi, g) Kanun: 11/6/2010 tarihli ve 5996 sayılı Veteriner Hizmetleri, Bitki Sağlığı, Gıda ve Yem Kanununu, ğ) Koloni: Yumurtlayan ana arısı bulunan ve üretim faaliyetlerinin sürdürüldüğü arı ailesini, h) Kovan: Taşınabilen veya sabit olarak bulunan (eski tip sepet veya karakovan) arı ailesi barınağını, ı) Kovan sahibi: Kovanların mülkiyet hakkını üzerinde bulunduran gerçek veya tüzel kişiyi, i) Resmî veteriner hekim: Bu Yönetmelik kapsamında verilen görevleri Bakanlık adına yapan Bakanlık personeli veteriner hekimi, j) Tanımlama araçları: Kolonilerin tanımlanmasında kullanılan plastik kovan plakası, elektronik kovan plakası veya kovan takip cihazı gibi tanımlama araçlarını, k) Veteriner sağlık raporu: Kolonilerin Kanunda belirlenen sağlık şartlarına uygun olduğunu gösteren, resmî veya yetkilendirilmiş veteriner hekim tarafından düzenlenen belgeyi, ifade eder. İKİNCİ BÖLÜM Görev, Yetki ve Yükümlülükler Yetki MADDE 5- (1) Bu Yönetmelik çerçevesindeki kolonilerin tanımlanması, kayıt altına alınması, izlenmesi ve işletmelerin kaydı ile ilgili tüm diğer işlemlerin yürütülmesinden Bakanlık yetkilidir. Bakanlık, gerektiğinde kolonilerin tanımlanması ve kayıt altına alınması yetkisini Bakanlığın kontrol ve denetimi altında olmak şartı ile yeterli altyapıya sahip, arıcılık konusunda faaliyet gösteren kurum ve kuruluşlar ile işletme sahibine devredebilir. Genel Müdürlüğün görev ve yetkileri MADDE 6- (1) Genel Müdürlük arı hareketleri ve sağlığına yönelik bilgisayar destekli veri tabanının oluşturulması, il/ilçe müdürlükleri arasında bilgi akışının sağlanması, il/ilçe müdürlükleri ile yetki verilen ilgili kurum veya kuruluşların çalışmalarının kontrolü, denetimi, eğitimi ile merkezî veri tabanının işletilmesi, geliştirilmesi ve işlemlerin uygulanması ile görevli ve yetkilidir. (2) Kayıtlar, Genel Müdürlük tarafından belirlenen şekilde, talebi halinde il/ilçe müdürlüğü tarafından ibraz edilmek üzere yazılı veya bilgisayar veri tabanında en az üç yıl muhafaza edilir. İl/İlçe müdürlüğünün görev ve yetkileri MADDE 7- (1) İl/ilçe müdürlüğünün görev ve yetkileri şunlardır: a) Kendi görev ve yetki sahasında bulunan kolonilerin tanımlanmasında kullanılacak tanımlama araçlarının, bu Yönetmelikte belirtilen şartlara uygunluğunu onaylamak. b) Arı kolonilerini tanımlamada kullanılacak kovan plaka numaralarını ve işletme numaralarını işletmelere tahsis etmek. c) Tanımlanan ve kayıt altına alınan arı kolonileri ile bunların bulundukları işletmeleri kayıt altına almak ve bilgisayar destekli veri tabanına kaydetmek. ç) Kovan sahiplerinin işletmelerindeki kovanlar için kayıt tutmalarını sağlamak. d) Tanımlanan koloniler ile işletmelerin kontrol ve denetimlerini sağlamak, kontrollere ilişkin raporları hazırlamak ve gerekli eğitimleri vermek. Kovan sahibinin yükümlülükleri MADDE 8- (1) Kovan sahibinin yükümlülükleri şunlardır: a) İşletme veya işletmelerinin kayıt altına alınmasını ve kaydedilen işletme veya işletmelerindeki kolonilerin tanımlanmalarını sağlamak. b) Dolu veya boş duruma geçen kovanlar ile bunların işletmeleri ve işletmelerinden olacak tüm koloni hareketlerinin kayıtlarını tutmak ve bunları ilgili il/ilçe müdürlüğüne bildirmek. c) İşletmelerinin kontrolünde yetkililerce talep edilmesi halinde son üç yıl içerisinde sorumlu olduğu kovanlara ilişkin orijin, tanımlama, varış yeri, naklettiği veya pazarladığı kovanlara ilişkin bilgileri sunmak ve denetimlerde Genel Müdürlük ya da il/ilçe müdürlüğü tarafından görevlendirilen resmî veteriner hekimlere veya Bakanlığın yetkilendirdiği gerçek veya tüzel kişi, kurum ve kuruluşların görevlendirdiği yetkilendirilmiş veteriner hekimlere yardımcı olmak. ç) Kullanılamayacak durumda olan kovan ve kovan plakalarını il/ilçe müdürlüğüne bildirmek ve bu Yönetmeliğin kovan sahipleriyle ilgili diğer hükümlerinin yerine getirilmesini sağlamak. (2) Kovan sahibi bu Yönetmelikte yer alan yükümlülüklerini yerine getirmemesinden, eksik ya da hatalı yerine getirmesinden, vermiş olduğu beyanları nedeniyle oluşacak tüm olumsuzluk ve hatalardan sorumludur. Alıcı ve satıcıların yükümlülükleri MADDE 9- (1) Alıcı ve satıcılar, bu Yönetmelik hükümleri çerçevesinde aldıkları veya sattıkları kolonilere ilişkin gerekli bildirimleri arı nakil belgesini doldurarak bildirim süresi içinde ilgili il/ilçe müdürlüğüne bildirmekle yükümlüdür. ÜÇÜNCÜ BÖLÜM Arı Kovanlarının Tanımlanması ve İzlenmesi Sistemi Arı kovanlarının tanımlanması ve izlenmesi sisteminin unsurları MADDE 10- (1) Kolonilerin tanımlanması ve kayıt altına alınması sistemi aşağıdaki unsurlardan oluşur: a) Kolonilerin tanımlanması için tanımlama araçları. b) İşletmelerde tutulan güncel kayıtlar. c) Arı nakil belgeleri. Kolonilerin tanımlanması ve müracaat MADDE 11- (1) Koloniler, kovan sahiplerinin il/ilçe müdürlüğüne veya Bakanlıkça yetki verilen kişi, kurum veya kuruluşa müracaatları üzerine, bu Yönetmeliğin ilgili hükümleri çerçevesinde il düzeyindeki il/ilçe müdürlüğünce onaylanmış kovan plakaları ile tanımlanır. (2) İşletmelerde bulunan kolonilerin tanımlanması, koloni işletme dışına çıkarılacaksa, çıkarılmadan önce tanımlanır. Koloniler bu Yönetmelik şartlarına göre tanımlanmaksızın bulunduğu işletmeden nakledilemez. (3) Bu Yönetmelikle belirlenen şekilde tanımlanmayan kolonilerin tanımlama işlemi, kovan sahibine Kanunun 36 ncı maddesinin birinci fıkrasının (e) bendine göre idarî para cezası verildikten sonra gerçekleştirilir. (4) Kolonilerin tanımlanmasına ilişkin masraflar kovan sahipleri tarafından karşılanır. Kovan plakalarının işletmelere tahsisi ve uygulanması MADDE 12- (1) Üzerinde özgün tanımlama numaraları bulunan kovan plakaları, Bakanlıkça belirlenecek usul ve esaslar dâhilinde il düzeyindeki ilgili il/ilçe müdürlüğü tarafından kendi görev ve yetki sahasındaki işletmelere tahsis edilir. (2) Kovan plakaları Bakanlıkça belirlenecek usul ve esaslar dâhilinde ilgili il/ilçe müdürlüğü tarafından kendi görev ve yetki sahasındaki kovan sahiplerine Ek-3’teki kovan plakaları teslim taahhütnamesi ile teslim edilir ve kovan sahipleri tarafından kovanlara uygulanır. (3) Kovan plakalarının kovanlara uygulanması, korunması, tahribat durumunda il/ilçe müdürlüğüne bilgi verilmesi kovan sahibinin sorumluluğundadır. Kovan plakalarının sökülmesi veya değiştirilmesi MADDE 13- (1) Kovan plakaları Genel Müdürlük veya ilgili il müdürlüğünün izni olmaksızın hiçbir surette sökülemez veya değiştirilemez. (2) Kovan plakalarının Genel Müdürlük veya ilgili il müdürlüğünün izni olmaksızın sökülmesi ve değiştirilmesi durumunda Kanunun 36 ncı maddesinin birinci fıkrasının (e) bendi hükümleri uygulanır. (3) Kovan plakalarının tahrip olması veya parçalanması sonucunda kullanılamayacak durumda olanların yerine yeni numaralı kovan plakası uygulanır ve eski kovan plaka numarası veri tabanında kullanılamayacak hale getirilir. (4) Kovanların tahrip olması veya parçalanması durumunda kovanların kovan plakaları veri tabanında kullanılamayacak hale getirilir. Kovan plaka numarasının belgelerde belirtilmesi MADDE 14- (1) Tanımlanan kolonilerin kovan plakaları üzerinde bulunan özgün numaralar; kolonilerle ilgili olarak hazırlanan sigorta poliçesi, numune alınması ve gönderilmesi ile ilgili belgeler, arı nakilleri için düzenlenen belgelerde belirtilir. Arı nakilleri MADDE 15- (1) Arıların nakilleri, 17/12/2011 tarihli ve 28145 sayılı Resmî Gazete’de yayımlanan Yurt İçinde Canlı Hayvan ve Hayvansal Ürünlerin Nakilleri Hakkında Yönetmelik hükümlerine göre yapılır. Kovanların tahrip olması MADDE 16- (1) Kovanların tahrip olması, parçalanması veya kovandaki koloninin ölümü hâlinde, işletmenin işletme defterine/formuna kovan sahibi tarafından kaydedilir ve bağlı bulunduğu il/ilçe müdürlüğüne otuz gün içerisinde bildirilir. Kovanların kaybolması veya çalınması MADDE 17- (1) Tanımlanmış kovan kaybolur veya çalınır ise, kovan sahibi otuz gün içinde durumu ilgili il/ilçe müdürlüğüne bildirir. Kaybolan veya çalınan kovanların durumları il/ilçe müdürlüğünce veri tabanına kayıt edilir. (2) Çalınan veya kaybolan kovanlar daha sonra bulunur ise bulunan kovanların durumu il/ilçe müdürlüğüne bildirilir ve il/ilçe müdürlüğünce bu kovanların veri tabanındaki kayıtları güncellenir. İşletme kayıt defteri/formu MADDE 18- (1) İşletmelerdeki koloniler için kovan sahipleri tarafından, işletmeye gelen veya işletmeden ayrılan tüm arıların hareketlerinin kaydedildiği Ek-4’teki arı kolonileri için işletme kayıt defteri/formu tutulur. (2) İşletmeye ait bilgileri içeren işletme kayıt defteri/formu, elle yazılı formda veya bilgisayar ortamında tutulur, en az üç yıl saklanır ve il/ilçe müdürlüğü tarafından talep edilmesi hâlinde kovan sahibi tarafından ibraz edilir. (3) İşletme kayıt defteri/formu tutmayan veya il/ilçe müdürlüğü tarafından talep edilmesi halinde ibraz etmeyen kovan sahiplerine Kanunun 36 ncı maddesinin birinci fıkrasının (e) bendi gereği idarî yaptırım uygulanır. İşletme kayıt defteri/formu ve vize belgelerinin kaybolması, çalınması veya imha edilmesi MADDE 19- (1) Kolonilere ait bilgileri içeren işletme kayıt defteri/formu veya vize belgeleri kaybolmuş, çalınmış veya imha edilmiş ise kovan sahipleri bildirim süresi içinde durumu yazılı olarak veya elektronik ortamda ilgili il/ilçe müdürlüğüne bildirir. DÖRDÜNCÜ BÖLÜM İşletmelerin Tanımlanması ve Tescili İşletmelerin tanımlanması ve kayıt altına alınması MADDE 20- (1) Bünyesinde koloni bulunduran tüm işletmeler tanımlanır ve kayıt altına alınır. (2) İşletmelerin tanımlanması ve kaydı için kovan sahibi tarafından işletmenin bulunduğu yerdeki il/ilçe müdürlüğüne müracaat edilir. (3) Kovan sahibinin müracaatı üzerine özgün bir işletme tanımlama numarası tahsis edilir. İşletme tanımlama numaraları MADDE 21- (1) İşletme tanımlama numaraları aşağıda belirtilen şekilde tahsis ve kayıt edilir: a) İşletme tanımlama numarası, iki haneli ülke kodu, iki haneli il trafik kodu ve on haneli bireysel işletme tanımlama numarası olmak üzere en fazla on dört karakterden oluşur. b) İşletme tanımlama numarası, bilgisayar destekli veri tabanına, hareket belgelerine ve işletme tescil belgesine kaydedilir. BEŞİNCİ BÖLÜM Veri Tabanı Bilgisayar destekli veri tabanı MADDE 22- (1) Genel Müdürlük tarafından kovan plaka numaraları veri tabanında tutulur. (2) Veri tabanındaki kayıtlar, ilgili diğer ulusal veri tabanları ile uyumlu ve bunlarla bilgi değişimine uygun olacak şekilde tutulur. (3) Bu Yönetmelik hükümlerine göre tanımlanmayan hiçbir kovan veri tabanına kaydedilmez. Veri tabanında bulunması gereken bilgiler MADDE 23- (1) Bilgisayar destekli veri tabanında asgari aşağıdaki bilgiler bulunur: a) İşletme tanımlama numarası. b) İşletmenin ait olduğu veya kanuni olarak işletmeden sorumlu kovan sahibinin adı-soyadı, kimlik numarası, işletmenin adresi, koordinatları ve varsa telefon/faks numarası ile elektronik posta adresi. c) Kovanlara özgün tanımlama numarası. Veri tabanında bilgi erişimi MADDE 24- (1) Genel Müdürlük bu Yönetmelik çerçevesindeki tüm bilgilere; il/ilçe müdürlüğü de kendi görev ve yetki sahasındaki bilgilere erişebilir. Bakanlık, ilgili mevzuat hükümleri çerçevesinde bilgi gizliliğinin ve korunmasının sağlanması şartıyla, ilgili kurum, kuruluş, gerçek ve tüzel kişilere, gerekli önlemleri alarak paydaşların uygun şartları haiz olmaları halinde bu bilgilere erişimleri için izin verebilir. Bu bilgiler arasında kişisel verilerin bulunması halinde, bu nitelikteki veriler gerekli teknik ve idarî tedbirler alınarak 24/3/2016 tarihli ve 6698 sayılı Kişisel Verilerin Korunması Kanunu hükümlerine uygun şekilde ilgili üçüncü kişilere aktarılabilir. ALTINCI BÖLÜM Tanımlama Araçlarına İlişkin Hususlar Tanımlama araçları MADDE 25- (1) Bireysel olarak tanımlanacak koloniler, Bakanlık tarafından belirlenen özelliklere sahip tanımlama araçlarıyla tanımlanır. Kovan plakalarında bulunması gereken özellikler MADDE 26- (1) Bu Yönetmelik hükümleri gereği kolonilerin tanımlanmasında kullanılacak kovan plakalarının üzerinde lazer tekniği ile silinmez şekilde baskılı asgari aşağıda belirtilen bilgi ve hususlar bulunur: a) Bakanlık logosu. b) Tanımlama numarası. c) Barkod. ç) Kare kod. (2) Kovan plakası üzerindeki tanımlama numarası en fazla on dört karakterden oluşur. Bu karakterlerden; a) İlk iki hane ülke kodunu (TR), b) Ülke kodundan sonraki iki hane kovanın bulunduğu ilin trafik kodunu, c) İl trafik kodunu takip eden en fazla on hane, kovanın bireysel tanımlama numarasını, oluşturur. Kovan plakalarının teknik özellikleri ve taşıması gereken şartlar MADDE 27- (1) Kovan plakalarının teknik özellikleri ve taşıması gereken şartlar şunlardır: a) Kovan plakaları sağlam, büküldüğü zaman kırılmayacak ve herhangi bir deformasyon izi kalmayacak, yüksek kaliteli plastik hammaddeden imal edilmiş ve sarı renkte olur. b) Kovan plakaları kovanın bulunduğu dış etkilere ve farklı iklim şartlarına fiziksel olarak dayanıklı ve okunması kolay olur. c) Kovan plakalarının köşelerinde, kovanlara sabitlenebilmesi amacıyla delik olması gerekir. ç) Kovan plakalarında keskin kenar ve köşeler olmaz. d) Kovan plakasının eni en az 55 mm, boyu en az 95 mm olur. e) Kovan plakası üzerindeki Bakanlık logosu, karekod, ülke kodu, il tarfik kodu ve bireysel numara en az 15 mm yüksekliğinde, barkod en az 10 mm yüksekliğinde olur. (2) Her bir kovan plakası, lazer tekniği ile silinmez şekilde baskılı olarak birinci fıkrada belirtilen bilgi ve hususları ihtiva eder. (3) Bakanlık, kovanlara uygulanan kovan plakaları dışında, bu Yönetmelikte belirtilen hükümleri karşılaması şartıyla, tanımlama için ilave olarak elektronik özellikte başka yapıda tanımlama araçları seçebilir. Bu ilave tanımlama araçlarının yapısı ve modeli Bakanlıkça belirlenir. YEDİNCİ BÖLÜM İdarî Yaptırımlar İdarî yaptırım MADDE 28- (1) Bu Yönetmelik hükümlerinin ihlali hâlinde Kanunun 36 ncı maddesine göre idarî yaptırımlar uygulanır. Kovan hareketlerinin kısıtlanması MADDE 29- (1) Bu Yönetmelik hükümlerine göre tanımlanmamış hiçbir koloninin işletme dışına çıkışına yasal işlemler uygulanana kadar izin verilmez, bu tür koloniler için vize belgesi ve veteriner sağlık raporu düzenlenmez. (2) Bu Yönetmelik hükümlerine uygun olarak tanımlanmış kolonilere ve kayıt altına alınmış işletmelere arı hastalıklarını önleme amacı dışında, kovanların taşınmasının veya işletmeye giriş ve çıkışının yasaklanması amacıyla kovan hareketlerini önlemeye yönelik veri tabanında kısıtlama konulmaz. Bildirim MADDE 30- (1) Kovan sahibi, işletmesine ve işletmesinden yapılan koloni giriş çıkışını, kolonilerin aktif/pasif durumunu, koloni üretimini/çoğaltılmasını, kendisine ve işletmesine ait bilgilerini otuz gün içinde ilgili il/ilçe müdürlüğüne bildirir. Bildirimler elektronik ortamda da yapılabilir. Kovan sahibi süresi içerisinde bildirimde bulunmaz ise, ilgili il/ilçe müdürlüğü bu işletmeye ve bu işletmeden yapılacak arı hareketlerini kısıtlar ve gerekli bildirimlerde bulunmadığından dolayı Kanunun 36 ncı maddesinin birinci fıkrasının (e) bendine göre koloni başına idarî para cezası uygular. Tanımlama araçlarında tahrifat ve sahtecilik MADDE 31- (1) Kolonilerin tanımlanmasında kullanılan tanımlama araçlarında tahrifat yapanlara, sahtelerini üretenlere veya uygulayanlara fiil suç oluşturmadığı takdirde Kanunun 36 ncı maddesinin birinci fıkrasının (e) bendi hükmü gereği idarî para cezası verilir. SEKİZİNCİ BÖLÜM Geçici ve Son Hükümler Bildirim süresi GEÇİCİ MADDE 1- (1) Herhangi bir nedenle bu Yönetmelik hükümlerine uygun olarak gerekli bildirimleri yapılmayan kolonilerin aktif/pasif durumu, kovan sahibinin kendisine ve işletmesine ait bilgileri, 30 uncu maddenin birinci fıkrasında belirtilen bildirim süresine bakılmaksızın 31/12/2022 tarihine kadar güncellenir. Tanımlama araçları GEÇİCİ MADDE 2- (1) Bu Yönetmeliğin yayımı tarihinden önce 26 ncı ve 27 nci maddelerde belirtilen özellikleri taşımayan kovan plakaları ile tanımlanan koloniler tanımlanmış olarak kabul edilir. İl/ilçe müdürlükleri tarafından bu Yönetmeliğin yayımlandığı tarihten önce alımı yapılmış veya alım ilanı yayımlanmış kovan plakalarında 26 ncı ve 27 nci maddelerde belirtilen özellikler aranmaz. Yürürlük MADDE 32- (1) Bu Yönetmelik yayımı tarihinde yürürlüğe girer. Yürütme MADDE 33- (1) Bu Yönetmelik hükümlerini Tarım ve Orman Bakanı yürütür.   Ekleri için tıklayınız. "
"ATATÜRK KÜLTÜR, DİL VE TARİH YÜKSEK KURUMU VE. KURULUŞUNA DÂHİL OLAN KURUMLARIN DİSİPLİN. AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Atatürk Kültür, Dil ve Tarih Yüksek Kurumu ve kuruluşuna dâhil olan Atatürk Araştırma Merkezi, Atatürk Kültür Merkezi, Türk Dil Kurumu ve Türk Tarih Kurumunda görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Atatürk Kültür, Dil ve Tarih Yüksek Kurumu ve kuruluşuna dâhil olan Atatürk Araştırma Merkezi, Atatürk Kültür Merkezi, Türk Dil Kurumu ve Türk Tarih Kurumunda 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 13/11/2013 tarihli ve 28820 sayılı Resmî Gazete’de yayımlanan Atatürk Kültür, Dil ve Tarih Yüksek Kurumu ve Bünyesindeki Kurumların Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Atatürk Kültür, Dil ve Tarih Yüksek Kurumu Başkanı yürütür. Eki için tıklayınız. "
"TÜRKİYE ŞEKER FABRİKALARI A.Ş. GENEL MÜDÜRLÜĞÜ. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Türkiye Şeker Fabrikaları A.Ş. Genel Müdürlüğünde görev yapan Devlet memuru ve sözleşmeli personelin disiplin amirlerini belirlemektir. Kapsam. MADDE 2- (1) Bu Yönetmelik, Türkiye Şeker Fabrikaları A.Ş. Genel Müdürlüğü merkez ve taşra teşkilatında 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan Devlet memurları ve sözleşmeli personel hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi, 399 sayılı Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliğinin hükümleri uygulanır. Yürürlükten kaldırılan yönetmelik. MADDE 6- (1) 28/6/2012 tarihli ve 28337 sayılı Resmî Gazete’de yayımlanan Türkiye Şeker Fabrikaları A.Ş. Genel Müdürlüğü Memurları Disiplin Amirleri Yönetmeliği ile 28/6/2012 tarihli ve 28337 sayılı Resmî Gazete’de yayımlanan Türkiye Şeker Fabrikaları A.Ş. Genel Müdürlüğü Sözleşmeli Personeli Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Türkiye Şeker Fabrikaları A.Ş. Genel Müdürü yürütür. Eki için tıklayınız. "
"ELEKTRİK DAĞITIM SİSTEMİ YÖNETMELİĞİ. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmelik; elektriğin kaliteli, güvenli ve sürekli olarak kullanıcılara sunulması amacıyla dağıtım sisteminin işletilmesi, izlenmesi ve kontrol edilmesi, bakımı ile dağıtım sisteminde acil durum, raporlama ve inceleme konularında dağıtım şirketi ve kullanıcılar tarafından uyulması gereken kurallar ile uygulamalara ilişkin usul ve esasları kapsar. (2) 14/3/2014 tarihli ve 28941 sayılı Resmî Gazete’de yayımlanan Organize Sanayi Bölgelerinin Elektrik Piyasası Faaliyetlerine İlişkin Yönetmelik kapsamındaki OSB dağıtım lisansı sahibi tüzel kişiler ile bu kişilerin işlettiği dağıtım şebekesine bağlı kullanıcılar bu Yönetmeliğin kapsamı dışındadır. Dayanak. MADDE 2- (1) Bu Yönetmelik, 20/2/2001 tarihli ve 4628 sayılı Enerji Piyasası Düzenleme Kurumunun Teşkilat ve Görevleri Hakkında Kanunun 4 üncü maddesinin ikinci fıkrasına ve 14/3/2013 tarihli ve 6446 sayılı Elektrik Piyasası Kanununun 1 inci ve 9 uncu maddelerine dayanılarak hazırlanmıştır. Tanımlar ve kısaltmalar. MADDE 3- (1) Bu Yönetmelikte geçen;. a) Bakanlık: Enerji ve Tabii Kaynaklar Bakanlığını,. b) Bakım Yönetim Sistemi: Bakım faaliyetine ilişkin; bakım zamanının, bakımın içeriğinin, bakımda kullanılan malzemelerin, bakım tutanaklarının ve benzeri bakım verilerinin kaydedildiği ve raporlanabildiği sistemi,. c) CBS: Coğrafi Bilgi Sistemini,. ç) CENELEC: Avrupa Elektroteknik Standardizasyon Komitesini,. d) Dağıtım: Elektrik enerjisinin gerilim seviyesi 36 kV ve altındaki hatlar üzerinden naklini,. e) Dağıtım faaliyeti: Bir dağıtım şirketi tarafından, lisansında belirlenen bölgede sayaçların okunması, bakımı ve işletilmesi hizmetlerinin yerine getirilmesini, genel aydınlatma faaliyetinin yürütülmesini, dağıtım tesislerinin yatırım, bakım ve işletiminin yapılmasını, teknik ve teknik olmayan kaybın azaltılmasına yönelik gerekli tedbirlerin alınmasını, dağıtım sisteminin elektrik enerjisi üretimi ve satışında rekabet ortamına uygun şekilde işletilmesini, dağıtım tesislerinin yenilenmesini, kapasite ikame ve artırım yatırımlarının yapılmasını, dağıtım sistemine bağlı ve/veya bağlanacak olan tüm dağıtım sistemi kullanıcılarına ilgili mevzuat hükümleri doğrultusunda eşit taraflar arasında ayrım gözetmeksizin hizmet sunulmasını,. f) Dağıtım sistemi: Bir dağıtım şirketinin, lisansında belirlenmiş dağıtım bölgesinde işlettiği elektrik dağıtım tesisleri ve şebekesini,. g) Dağıtım şebekesi: Tüketicilerin iç tesisatını ve üreticilerin şalt sahasını dağıtım sistemine bağlamak üzere tesis edilen bağlantı hatları hariç dağıtım tesisini,. ğ) Dağıtım şirketi: Belirlenen bir bölgede elektrik dağıtımı ile iştigal eden tüzel kişiyi,. h) Dağıtım tesisi: İletim tesislerinin ve dağıtım gerilim seviyesinden bağlı üretim ve tüketim tesislerine ait şalt sahalarının bittiği noktadan sonraki nihayet direğinden, alçak gerilim seviyesinden bağlı tüketicilerin yapı bina giriş noktalarına kadar, bina giriş ve sayaç arası hariç, elektrik dağıtımı için teçhiz edilmiş tesis ve teçhizat ile dağıtım şirketince teçhiz edilen ya da devralınan sayaçları,. ı) EDVARS: Elektrik Dağıtım Veri Ambarı ve Raporlama Sistemini,. i) IEC: Uluslararası Elektroteknik Komisyonunu,. j) EN: Avrupa Standardını,. k) İlgili mevzuat: Elektrik piyasasına ilişkin kanun, Cumhurbaşkanlığı Kararnamesi, Cumhurbaşkanı Kararı, yönetmelik, tebliğ, genelge ve Kurul kararı ve bunlar uyarınca çıkarılan diğer düzenlemeleri,. l) İlgili diğer mevzuat: Cumhurbaşkanlığı Kararnamesi ile Cumhurbaşkanlığı ve Bakanlıklar tarafından çıkarılan ilgili yönetmelik, tebliğ ve diğer düzenlemeleri,. m) İlgili teknik mevzuat: Bakanlık ve/veya ihtisas sahibi kamu kurum ve kuruluşları tarafından çıkarılan ilgili yönetmelik, tebliğ ve diğer düzenlemeleri,. n) Kullanıcı: Dağıtım sistemini kullanan gerçek veya tüzel kişiyi,. o) Kurum: Enerji Piyasası Düzenleme Kurumunu,. ö) Kurul: Enerji Piyasası Düzenleme Kurulunu,. p) TEİAŞ: Türkiye Elektrik İletim Anonim Şirketini,. r) TS: Türk Standardını,. s) Üretim: Enerji kaynaklarının, üretim tesislerinde elektrik enerjisine dönüştürülmesini,. ş) SCADA: Yönetimsel Kontrol ve Veri Toplama Sistemini,. ifade eder. (2) Bu Yönetmelikte geçen diğer ifade ve kısaltmalar ilgili mevzuattaki anlam ve kapsama sahiptir. İKİNCİ BÖLÜM. Dağıtım Sisteminde Bakım ve Veri Toplama Sistemleri. Dağıtım sisteminde bakım. MADDE 4- (1) Dağıtım şirketi, elektrik enerjisinin kaliteli, güvenli ve sürekli bir şekilde gerçek ve tüzel kişilerin kullanımına sunulabilmesi ve kullanıcı memnuniyetinin arttırılması amacıyla yıllık bakım planı hazırlamakla yükümlüdür. (2) Dağıtım şirketi tarafından bir sonraki yıl için hazırlanan yıllık bakım planı her yıl 31 Aralık tarihine kadar Kuruma sunulur. (3) Dağıtım şirketi tarafından yıllık bakım planında; bakım faaliyetinin hangi seviyeye göre yapılacağına, bakım yapılacak tesis ve teçhizata ve yapılacak bakım zamanı ile planlanan iş gücüne (adam-gün) ilişkin açıklayıcı bilgilere yer verilir. (4) Dağıtım şirketi tarafından ihtiyaç duyulan hallerde bakım planlarında değişiklik yapılması durumunda revize bakım planları gerekçeleriyle birlikte üçer aylık dönemler halinde Kuruma sunulur. (5) Dağıtım şirketi bakım faaliyetine ilişkin olarak; iş emri ve araç takip kayıtlarını, bakımı yapılan dağıtım varlıklarını, kullanılan malzemeleri, bakım tutanaklarını ve yapılan bakıma ilişkin tevsik edici video, fotoğraf ve benzeri belgeleri Bakım Yönetim Sisteminde kayıt altına alır. (6) Dağıtım şirketi Bakım Yönetim Sistemi kayıtlarını, bakım planındaki sıralamaya uygun olarak denetim yetkisini haiz kamu kurumunun erişimine açar ve EDVARS üzerinden Kuruma sunar. (7) Dağıtım şirketi, yıllık bakım planının ve gerçekleştirilen bakıma ilişkin bilgilerin CBS’de veya CBS’ye entegre bakım yönetim sisteminde görüntülenebilmesini sağlar. (8) Dağıtım şirketi tarafından dağıtım sistemine bağlanacak yeni tesis veya teçhizat ile bu tesis veya teçhizatın montajı TS, EN, CENELEC, IEC standartlarına ve ilgili teknik mevzuata uygun yapılır. (9) Bakım çalışmasında görevlendirilen personelin 20/6/2012 tarihli ve 6331 sayılı İş Sağlığı ve Güvenliği Kanunu, ilgili teknik mevzuat, ilgili mevzuat ve ilgili diğer mevzuata uygun olarak iş sağlığı ve güvenliği ile elektrik dağıtım sisteminde bakım konusunda gerekli eğitimleri ve belgeleri almış olması zorunludur. (10) Bakım çalışması esnasında; İş Sağlığı ve Güvenliği Kanunu, ilgili teknik mevzuat, ilgili mevzuat ve ilgili diğer mevzuata uygun olarak dağıtım şirketi gerekli güvenlik önlemlerini alır. (11) Dağıtım şirketi, can ve mal güvenliğini tehlikeye düşüren hususların tespiti halinde acil müdahale etmekle yükümlüdür. (12) Dağıtım şirketi demontajı yapılan ve kullanılamayacak durumda olan tüm malzemelerin güvenli bir şekilde saklanması, imhası veya geri dönüşümünün ilgili mevzuat, ilgili diğer mevzuat ve ilgili teknik mevzuata uygun şekilde sağlanmasından sorumludur. Dağıtım sisteminde enerji akışı ve iletişim. MADDE 5- (1) Dağıtım şirketi, orta gerilim seviyesinde yeni tesis edilecek, ring şebekedeki giriş-çıkış fiderleri hariç en az üç çıkış fiderine sahip veya en az 5000 kVA kurulu gücü olan dağıtım merkezlerinin OG fiderlerinin akım, gerilim ve güç tüketim verilerini gerçek zamanlı olarak izler ve kaydeder. (2) Dağıtım şirketi, 1000 kVA ve üzeri yeni tesis edilecek dağıtım transformatörlerinin AG barasının akım, gerilim ve güç tüketim verilerini gerçek zamanlı olarak izler ve kaydeder. (3) Dağıtım şirketi, birinci ve ikinci fıkralar kapsamındaki yükümlülükleri ile birlikte dağıtım sistemi üzerinde elektrik kesintilerinin izlenmesi için Bakanlık, Kurum ve denetim yetkisini haiz kamu kurumunun paylaşımına açacağı gerekli iletişim altyapısını kurmakla yükümlüdür. Yönetimsel kontrol ve veri toplama sistemi. MADDE 6- (1) Dağıtım şirketi, dağıtım sistemine ait uzaktan ölçme ve/veya kontrol sistemlerini kurmakla ve işletmekle yükümlüdür. (2) Üretim lisansı ile elektrik depolama tesisi sahibi tüzel kişiler, dağıtım şirketinin SCADA’sına veri aktarılmasına yönelik gerekli sistemleri kurar ve gerekli iletişim linkini sağlar. (3) Kurulu gücü 50 kW ve üzerinde olan lisanssız üretim santral sahibi gerçek veya tüzel kişiler, dağıtım şirketinin SCADA’sına veri aktarılmasına yönelik gerekli sistemleri kurar ve gerekli iletişim linkini sağlar. (4) Dağıtım şirketi bu madde kapsamında yer alan sistemlerin kurulması ve entegrasyonu ile ilgili işlemleri yapmakla ve gelen verileri 28/5/2014 tarihli ve 29013 mükerrer sayılı Resmî Gazete’de yayımlanan Elektrik Şebeke Yönetmeliği kapsamında TEİAŞ SCADA sistemine aktarmakla yükümlüdür. (5) Bu madde kapsamında kullanıcıya ait açma/kapama teçhizatı da ilgili dağıtım şirketi tarafından ilgili mevzuat çerçevesinde kontrol edilebilir. Bu tesis ve/veya teçhizat için gerekli kontrol ara yüzünün temin edilmesi kullanıcının sorumluluğundadır. Coğrafi bilgi sistemi. MADDE 7- (1) Dağıtım şirketi, dağıtım bölgesinde bulunan ve dağıtım tesisi kapsamında yer alan elektriksel teçhizatı içeren ve Kurul tarafından belirlenen usul ve esaslarda belirtilen tesis ve/veya teçhizatı gösteren veri tabanına sahip CBS oluşturmakla yükümlüdür. Söz konusu CBS diğer izleme sistemleri ile entegre olacak şekilde kurulur. (2) Dağıtım şirketi elektrik dağıtım sisteminin ihtiyaçları doğrultusunda CBS’nin iyileştirilmesinden sorumludur. Dağıtım şirketi CBS’de tutulan verilerin güncelliğini ve güvenilirliğini sağlamakla yükümlüdür. (3) Dağıtım şirketi tarafından kurulan CBS’nin kapsamı, güncel tutulması gereken veriler, verilerin saklanması, güncellenmesi, Kurum tarafından istenilen verilerin sunulması ve doğruluğuna ilişkin hususlar Kurul tarafından belirlenen usul ve esaslar ile düzenlenir. ÜÇÜNCÜ BÖLÜM. Acil Durum. Acil durum. MADDE 8- (1) Dağıtım şebekesinin kısmen veya tamamen istem dışı enerjisiz kalması durumunda, sistemin kademeli olarak enerjilendirilmesine yönelik acil durum yönetim planları dağıtım şirketi tarafından hazırlanır. Dağıtım şirketi, acil durum yönetim planlarının uygulanabilirliğini ve güncelliğini korumakla yükümlüdür. (2) Dağıtım şirketi, şebeke özelliklerini de dikkate alarak, acil müdahale gerektiren durumlar için zamanında müdahale ve etkin bir çözüm sağlayacak şekilde acil müdahale organizasyonunu kurar. (3) Dağıtım şirketi, acil müdahale organizasyonu kapsamında yeterli sayıda ve tam teşekküllü acil müdahale aracı ile yeterli sayıda ve acil müdahale konusunda eğitimli personeli yirmi dört saat hazır durumda bulundurur. (4) Dağıtım şirketi, acil durumlarda gerekli koordinasyonu sağlamak için kriz koordinasyon aracı temin edebilir. (5) Dağıtım şirketi acil müdahale gerektiren durumlarda dağıtım şebekesinin arıza onarımı, bakımı, kontrolü ve izlenmesi için insansız hava aracı temin edebilir. (6) Dağıtım şirketi insansız hava aracı gibi hava araçlarının kullanımı için izin talebinde bulunabilir. (7) Dağıtım şirketi acil müdahale gerektiren durumlarda, acil müdahale araçları için trafikte geçiş üstünlüğü talebinde bulunabilir. Mobil jeneratör. MADDE 9- (1) Dağıtım şirketi acil durumlarda kullanılmak üzere mobil jeneratörler bulundurur. (2) Dağıtım şirketi, orta gerilim seviyesi çıkışlı en az bir adet mobil jeneratör bulundurur. (3) Dağıtım şirketi her il merkezi ve nüfusu 100.000’i geçen ilçeler için de en az bir adet olmak üzere, alçak gerilim seviyesi çıkışlı mobil jeneratör bulundurmakla yükümlüdür. Bu fıkra kapsamında bulundurulacak olan jeneratörlerin her biri en az 50 kVA gücünde olmalıdır. DÖRDÜNCÜ BÖLÜM. Kullanıcı Hizmetleri Merkezi, Raporlama ve İnceleme. Kullanıcı hizmetleri merkezi. MADDE 10- (1) Dağıtım şirketi; bağlantı başvurusu, arıza bildirimi, kaçak elektrik enerjisi kullanım ihbarları, şikâyetler ve dağıtım faaliyeti konularına ilişkin yapılan başvuruların alınması ve cevaplandırılması için yeterli donanım ve personele sahip kullanıcı hizmetleri merkezi kurmakla yükümlüdür. (2) Dağıtım şirketi birinci fıkra çerçevesinde; oluşturulacak olan kullanıcı hizmetleri merkezinde;. a) Büyükşehir Belediyesi merkez ilçelerinde, kullanıcı hizmetleri merkezinin kullanıcıya olan mesafesi azami 20 km’yi aşmayacak şekilde, asgari olarak; proje onay, geçici kabul, sayaç kontrol, itiraz ve benzeri işlemleri,. b) İl merkezleri ile nüfusu elli binin üzerinde olan ilçelerde, asgari olarak; proje onay, geçici kabul, sayaç kontrol, itiraz ve benzeri işlemleri,. c) Nüfusu beş bin ile elli bin arasında olan ilçelerde ise asgari olarak kullanıcıların başvurularının alınması,. hizmetlerini yürütecek niteliğe sahip personel ile en az yukarıda belirtilen sayıda olacak şekilde, il ve ilçelerde kullanıcı hizmetleri merkezi kurar. (3) Dağıtım şirketi kullanıcı hizmetleri merkezi sayısına ilişkin bilgileri Kurum tarafından belirlenecek formata uygun olarak her yıl 31 Ocak tarihine kadar Kuruma sunar. Elektrik dağıtım veri ambarı ve raporlama sistemi. MADDE 11- (1) Dağıtım şirketi, 27/5/2014 tarihli ve 29012 sayılı Resmî Gazete’de yayımlanan Enerji Piyasası Bildirim Yönetmeliği kapsamında Kuruma dağıtım faaliyetleri ile ilgili olarak bildirmekle yükümlü olduğu verilerin ve Kurum tarafından gerekli görülebilecek ilave verilerin izlenmesine ve raporlanmasına ilişkin EDVARS’a Kurumun uzaktan erişimini sağlamakla yükümlüdür. (2) Uygulamaya ilişkin usul ve esaslar Kurul kararı ile belirlenir. Kişisel verilerin korunması. MADDE 12- (1) Dağıtım şirketi ilgili mevzuat kapsamında dağıtım faaliyetinin yürütülmesi çerçevesinde herhangi bir şekilde elde ettiği verilere ilişkin olarak, 24/3/2016 tarihli ve 6698 sayılı Kişisel Verilerin Korunması Kanunu ile bu Kanuna dayalı olarak çıkarılan mevzuat kapsamında kişisel verilerin korunmasını sağlayacak önlemleri alır. (2) Dağıtım şirketi elektrik piyasasına ilişkin ilgili mevzuat çerçevesinde internet sitesinde yayımlamakla yükümlü olduğu verileri, Kişisel Verilerin Korunması Kanunu ile bu Kanuna dayalı olarak çıkarılan mevzuatta belirtilen hükümlere uygun olarak yayımlar. Dağıtım faaliyetlerinin incelenmesi. MADDE 13- (1) Elektrik dağıtım şirketinin faaliyetleri kapsamında üretilen her türlü bilgi, belge ve rapor Kuruma yapılan bildirim veya diğer veri kaynağı esas alınarak yerinde veya uzaktan, resen veya kullanıcı ihbar ve şikâyetleri üzerine Kurum tarafından gerekli görülmesi hallerinde incelenebilir. (2) Dağıtım şirketi, Kurum tarafından görevlendirilen personele, inceleme için gerekli imkânları ve ihtiyaç duyduğu tüm bilgi ve belgeleri gecikmeksizin sağlamakla ve bu personelin görevlerini yerine getirmesi sırasında işbirliği yapmakla yükümlüdür. Dağıtım şirketi, yapılan incelemelerde talep edilen tüm bilgi ve belgeleri belirtilen süre içerisinde sunmakla yükümlüdür. Talep edilmesi halinde söz konusu verileri tevsik edici nitelikteki sisteme veri sağlayan kaynaklara erişimi gecikmeksizin sağlamakla yükümlüdür. (3) Dağıtım şirketi, dağıtım faaliyeti ile ilgili olarak tüm bilgi ve belgeleri lisansında belirtilen dağıtım bölgesi sınırları içerisinde bulundurmak ve muhafaza etmekle yükümlüdür. BEŞİNCİ BÖLÜM. Çeşitli ve Son Hükümler. Yürürlükten kaldırılan yönetmelik. MADDE 14- (1) 2/1/2014 tarihli ve 28870 sayılı Resmî Gazete’de yayımlanan Elektrik Piyasası Dağıtım Yönetmeliği yürürlükten kaldırılmıştır. (2) İlgili mevzuatta birinci fıkra ile yürürlükten kaldırılan Yönetmeliğe yapılan atıflar bu Yönetmeliğe yapılmış sayılır. Yürürlük. MADDE 15- (1) Bu Yönetmeliğin;. a) 9 uncu ve 10 uncu maddeleri 31/12/2022 tarihinde,. b) Diğer maddeleri yayımı tarihinde,. yürürlüğe girer. Yürütme. MADDE 16- (1) Bu Yönetmelik hükümlerini Enerji Piyasası Düzenleme Kurumu Başkanı yürütür. "
"ORDU HİZMET HAYVANLARI SERTİFİKASYON YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; Millî Savunma Bakanlığı kadro ve kuruluşunda yer alan kurumlarda faaliyet gösteren ordu hizmet hayvanlarının çalışma ile sınav usul ve esaslarını belirlemektir. Kapsam. MADDE 2- (1) Bu Yönetmelik; Millî Savunma Bakanlığı kadro ve kuruluşunda yer alan kurumlar bünyesinde faaliyet gösterecek ordu hizmet hayvanlarını kapsar. Dayanak. MADDE 3- (1) Bu Yönetmelik; 4/1/1961 tarihli ve 211 sayılı Türk Silahlı Kuvvetleri İç Hizmet Kanununun 71 inci maddesi ile 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 508 inci maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Askerî at: Askerî birliklerde özel amaçlar için eğitilip kullanılan farklı ırk ve branşlardaki atları,. b) Askerî köpek: Askerî amaçlar için eğitilip kullanılan değişik ırklara ait köpeklerin genel bir ifadesi olup; eğitildikleri ihtisas dallarına göre arama, devriye, keşif, intikal, emniyet, iz takip, mayın arama, bomba arama, patlayıcı madde arama, narkotik/uyuşturucu madde arama ve benzeri görevlerde kullanılan köpeği,. c) Askerî köpek eğitici personel: Askerî köpeğin bakım, eğitim ve kullanımından sorumlu olan ve askerî köpeği yönlendirecek düzeyde eğitimi bulunan kişiyi,. ç) Askerî köpek timi: Bir askerî köpek ile onun eğiticisi, kullanıcısı ve sorumlusundan oluşan ikiliyi,. d) Bakanlık: Millî Savunma Bakanlığını,. e) Binici: Binicilik temel kursunu başarıyla tamamlamış kişiyi,. f) Branş sertifikası: Belirlenmiş standartlarda yapılan görev yapabilirlik ve yeniden görev yapabilirlik testlerinde başarılı olan at ve köpek timlerine verilen ve atlar için beş yıl, köpek timleri için bir yıl geçerliliği olan sertifikayı,. g) Değerlendirmeci: Atların ve köpek timlerinin sertifikasyonu için oluşturulan görev yapabilirlik ve yeniden görev yapabilirlik komisyonlarında ve diğer sınav komisyonlarında; sınavların değerlendirilmesinden sorumlu olarak görevlendirilen ve öngörülen şartlara sahip kişiyi,. ğ) Görev yapabilirlik komisyonu: Ordu hizmet hayvanları ihtisas eğitimlerini tamamlamasından sonra ilk defa görev yapabilirliklerini onaylayan komisyon olup ordu hizmet hayvanları üretim ve eğitim merkezi komutanlıkları bünyesinde teşkil edilen komisyonları,. h) Görev yapabilirlik sınavı: Ordu hizmet hayvanlarının ihtisas eğitimlerini tamamlamasını müteakip görev yerlerine sevk edilmeden önce sertifikalandırılması amacıyla yapılan sınavı,. ı) Millî Savunma Bakanlığı kadro ve kuruluşunda yer alan kurumlar: Millî Savunma Bakanlığı merkez, taşra ve yurt dışı teşkilatı, Genelkurmay Başkanlığı, Kara Kuvvetleri Komutanlığı, Deniz Kuvvetleri Komutanlığı, Hava Kuvvetleri Komutanlığı, Millî Savunma Üniversitesi ile Harita Genel Müdürlüğünü,. i) Ordu hizmet hayvanları: Askerî amaçlar için kullanılan ve bu yönde eğitim alan ve envanterde kayıtlı hayvanı,. j) Yeniden görev yapabilirlik komisyonu: Daha önce sertifikasyonu yapılmış ordu hizmet hayvanları (askerî köpekler için tim halinde) görev yapabilirliklerini belirli şartlarda ve periyotlarda test edip onaylayan komisyonu,. k) Yeniden görev yapabilirlik sınavı: Daha önce sertifikasyonu yapılmış ordu hizmet hayvanlarının (askerî köpekler için tim halinde) görev yapabilirliklerinin belirli şartlarda ve periyotlarda test edilip onaylanması maksadıyla yapılan sınavı,. ifade eder. İKİNCİ BÖLÜM. Askerî Atların Çalışma, Sınav Usul ve Esasları. Askerî atların çalışma esasları. MADDE 5- (1) Görev yapabilirlik sınavlarına katılacak atlara, kimlik belirlemesi için çip takılır. (2) Atların kaydı için envanterinde bulunduğu birlik tarafından, kimlik, sağlık, eğitim ve görevleriyle ilgili bilgilerinin bulunduğu kayıt defteri tutulur. (3) Atların, görev yapmasına engel bir durum bulunması halinde, durumu en kısa sürede envanterinde kayıtlı olduğu birliğe bildirilir. Genel esaslar. MADDE 6- (1) Sınava giriş için atların temel eğitimleri ile sınava gireceği branşlara yönelik eğitim alması şartı aranır. (2) Atlara ihtisas eğitimine müteakip görev yapabilirlik sınavı yapılır. Yapılan görev yapabilirlik sınavından sonra beş yılda bir yeniden görev yapabilirlik sınavı yapılır. (3) Branşlara ait eğitim ve görev gereklilikleri ile görev yapabilirlik ve yeniden görev yapabilirlik sınavlarının uygulanış ve değerlendirme esasları Bakanlık tarafından belirlenir. (4) Sınavda başarılı olan atlara sertifika verilir. Verilen sertifikalar beş yıl geçerlidir. (5) Sertifika almaya hak kazanan atların kayıtları envanterinde bulunduğu birliklerce tutulur ve birliğin bağlı olduğu Komutanlığa bildirilir. Görev yapabilirlik ve yeniden görev yapabilirlik komisyonlarının oluşumu. MADDE 7- (1) Atlar için bu sınavlar, ordu hizmet hayvanları üretim ve eğitim merkezi komutanlıkları bünyesinde teşkil edilen en az üç personelden oluşan sınav komisyonu tarafından yapılır. (2) At sınav komisyonunda görev alacak değerlendirmecilerde aşağıdaki şartlar aranır:. a) Binicilik temel kursunu başarı ile tamamlamış olması. b) Kadrosunda at bulunan birliklerde asgari iki yıl görev yapmış olması. c) Etki altında kalmadan değerlendirme yapacak yapıda olması. ç) Sınavı yapılacak branş kadrolarında çalışmış binici personel olması. Görev yapabilirlik ve yeniden görev yapabilirlik komisyonunun görevleri. MADDE 8- (1) Atların sertifikasyonu için oluşturulacak komisyonun görevleri şunlardır:. a) Atlar için sınav açılmasını ve başarılı olanlara sertifika verilmesini sağlar, araç, gereç ve malzeme standartlarını belirler. b) At eğitimi konusunda gelişme ve yenilikleri inceleyerek uygulama esasları değişikliklerini ilgili at eğitim merkezlerine teklif eder. c) Millî Savunma Bakanlığı kadro ve kuruluşunda yer alan kurumlar bünyesinde faaliyet gösteren atların çalışmalarında etkinliğin sağlanabilmesi amacıyla kontrol ve denetim yapar. ç) Atların yurt içi ve yurt dışından aldığı belgelerin standartlara uygunluğunu tespit eder ve onaylar. Sınav. MADDE 9- (1) Atlar için yapılacak sınavlar; eğitim yeterlilik sınavı ve görev yeterlilik sınavı olmak üzere iki aşamadan oluşur. (2) Eğitim yeterlilik sınavını başarıyla tamamlayan atlar, branşlarında görev yeterlilik sınavlarına girme hakkına sahiptir. Görev yeterlilik sınavlarını geçen atların almış olduğu sertifika beş yıl geçerli sayılır. (3) Sınavlarda başarısız olanlar geri beslemeye alınır. Gelişme kaydettiği takdirde sınav tekrarlanır. Sınavın tekrarına veya hayvanın hizmet dışına çıkarılmasına sınav komisyonu tarafından karar verilir. (4) Atlar için yapılacak sınavlar bu Yönetmeliğe istinaden hazırlanacak olan ve sınav kılavuzlarını içeren yönergeye göre icra edilir. ÜÇÜNCÜ BÖLÜM. Askerî Köpek Timlerinin Çalışma, Sınav Usul ve Esasları. Askerî köpek timlerinin çalışma esasları. MADDE 10- (1) Görev yapabilirlik sınavlarına katılacak köpeklere, kimlik belirlemesi için çip takılır. (2) Köpeklerin kaydı için envanterinde bulunduğu birlik tarafından; kimlik, sağlık, eğitim ve görevleri ile ilgili bilgilerinin bulunduğu kayıt defteri tutulur. (3) Askerî köpek timleri kayıt defteri bilgilerini ve meydana gelen değişiklikleri yeniden görev yapabilirlik komisyonuna ve envanterinde kayıtlı olduğu birliğe bildirmekle yükümlüdür. (4) Askerî köpek timi ekipmanları ile her an göreve hazır halde bulunur. (5) Askerî köpek eğiticisi/kullanıcısı/sorumlusu, kendisi veya köpeğin görev yapmasına engel bir durum bulunması halinde, durumu en kısa sürede bağlı bulunduğu Komutanlığa bildirir. Denetlemelerde bu durumun tespit edilmesi halinde, görev yapamayacak durumda bulunan askerî köpek timi, yeniden görev yapabilirlik komisyonu tarafından bağlı bulunduğu Komutanlığa bildirilir. Genel esaslar. MADDE 11- (1) Sınavlara giriş için köpeklerin sınava girecekleri branşlara yönelik eğitim alması şartı aranır. (2) Eğitim gördüğü branşta yetişen köpeklere uygulanacak görev yapabilirlik sınavı ihtisas eğitimlerini tamamlamasını müteakip görev yerlerine sevk edilmeden önce görev yapabilirlik komisyonu tarafından uygulanır. (3) Branşlara ait eğitim ve görev gereklilikleri ile görev yapabilirlik ve yeniden görev yapabilirlik sınavlarının uygulanış ve değerlendirme esasları Bakanlık tarafından belirlenir. (4) Yeniden görev yapabilirlik sınavı, yeniden görev yapabilirlik komisyonu tarafından yılda bir defa uygulanır. Sınavda başarılı olan köpeklere verilecek sertifika bir yıl geçerlidir. Yaş, sağlık ve benzeri konular haricinde yeniden görev yapabilirlik sınavında başarısız olan askerî köpek timleri bağlı bulunduğu köpek eğitim merkezinde tekrar belirlenen süre kadar tazeleme eğitimine tabi tutulur. Tazeleme eğitimi bitiminde eğitimi veren köpek eğitim merkezinde kurulan görev yapabilirlik ve yeniden görev yapabilirlik komisyonunca tekrar sınava tabi tutulur. Başarılı olan köpeklerin sertifikaları bir yıl geçerlidir. Sınavın tekrarı veya hayvanın hizmet dışına çıkarılmasına sınav komisyonu tarafından karar verilir. (5) Geçerli sertifikası bulunmayan askerî köpek timlerinin görev almasına izin verilmez. (6) Faaliyet gösteren tüm askerî köpek timlerinin kayıtları envanterinde bulunduğu birliklerce tutulur. Görev yapabilirlik ve yeniden görev yapabilirlik komisyonu oluşumu. MADDE 12- (1) Köpeklerin ihtisas eğitimini müteakip belirlenen standartlarda görev yapabilirliğini test edip onaylamak amacıyla köpek eğitim merkezlerinde oluşturulacak görev yapabilirlik komisyonu; biri ilgili branş uzmanı olmak üzere en az üç değerlendirmeciden oluşur. Komisyon başkanlığını en kıdemli personel yapar. (2) Daha önce sertifikasyonu yapılmış askerî köpek timlerinin görev yapabilirliklerini belirli şartlarda ve periyotlarda test edilip onaylamak amacıyla oluşturulan yeniden görev yapabilirlik komisyonu; askerî köpek timinin birinci sicil üstü, köpek eğitim merkezinden görevlendirilen köpek eğitiminde uzman personelle birlikte en az üç değerlendirmeciden oluşur. Komisyon başkanlığını en kıdemli personel yapar. Değerlendirmeci seçimi. MADDE 13- (1) Askerî köpek timleri sınav komisyonlarında görev alacak değerlendirmecilerde aşağıdaki şartlar aranır:. a) Köpek eğitimi konusunda uzman olması. b) Etki altında kalmadan değerlendirme yapacak yapıda olması. c) Uzman üye olarak köpek eğitim merkezlerinden görevlendirilecek olan değerlendirmecilerin konu ile ilgili köpek eğitimi konusunda görev yapan personel olması. Görev yapabilirlik ve yeniden görev yapabilirlik komisyonunun görevleri. MADDE 14- (1) Köpek timlerinin sertifikasyonu için oluşturulacak komisyonun görevleri şunlardır:. a) Askerî köpek timleri için sınav açılmasını ve başarılı olanlarına sertifika verilmesini sağlar, araç, gereç ve malzeme standartlarını belirler. b) Köpek eğitim konusundaki gelişme ve yenilikleri inceleyerek uygulama esasları değişikliklerini köpek eğitim merkezlerine teklif eder. c) Askerî köpek timlerinin çalışmalarında etkinliğin sağlanabilmesi amacıyla kontrol ve denetim yapar. ç) Köpeklerin yurt içi ve yurt dışından aldığı belgelerin standartlara uygunluğunu tespit eder ve onaylar. d) Branş sertifikasına sahip olan köpeklerin amaçları dışında kullanıldıkları tespit edildiğinde sıralı komutanlıklara bildirilerek sertifikalarını iptal eder. Sınav. MADDE 15- (1) Tüm branşlardaki askerî köpek timleri için yapılacak görev yapabilirlik ve yeniden görev yapabilirlik sınavları; eğitim yeterlilik sınavı ve görev yeterlilik sınavı olmak üzere iki aşamadan oluşur. (2) Eğitim yeterlilik sınavını başarı ile tamamlayan askerî köpekli tim, görev yeterlilik sınavına iki yıl süre içerisinde girme hakkına sahiptir. Görev yeterlilik sınavını geçen askerî köpek timlerinin almış olduğu sertifika bir yıl geçerli sayılır. (3) Askerî köpek timlerine ait sınavlar bu Yönetmeliğe istinaden hazırlanacak olan ve sınav kılavuzlarını içeren yönergeye göre icra edilir. DÖRDÜNCÜ BÖLÜM. Ordu Hizmetlerinde Kullanılacak Diğer Hayvanlar. Diğer hayvanlar. MADDE 16- (1) Ordu hizmet hayvanları kapsamında at ve köpek dışında ihtiyaç duyulması halinde envantere alınacak ve eğitilerek ordu hizmetlerinde kullanılacak diğer hayvanlar da bu Yönetmeliğin ilgili hükümlerine tabi tutulur. BEŞİNCİ BÖLÜM. Çeşitli ve Son Hükümler. Hayvanların korunması. MADDE 17- (1) Millî Savunma Bakanlığı kadro ve kuruluşunda yer alan kurumlar bünyesinde faaliyet gösterecek ordu hizmet hayvanlarının üretim, eğitim, bakım, görev ve sertifikasyon sınav faaliyetleri 24/6/2004 tarihli ve 5199 sayılı Hayvanları Koruma Kanunu ile ilgili mevzuat hükümlerine uygun icra edilir. Denetim. MADDE 18- (1) Ordu hizmet hayvanlarının üretim ve eğitim merkezlerince oluşturulan görev yapabilirlik ve yeniden görev yapabilirlik sınav komisyonları planlı/plansız denetim yapabilir. Sağlık kontrolü. MADDE 19- (1) Ordu hizmet hayvanlarının rutin sağlık kontrolleri Millî Savunma Bakanlığı kadro ve kuruluşlarında yer alan kurumlarda görev yapan veteriner hekim tarafından aylık, altı aylık ve yıllık dönemler halinde yapılarak kayıt altına alınır. Millî Savunma Bakanlığı kadro ve kuruluşlarında yer alan kurumlarda görev yapan veteriner hekim veya yeterli tedavi ünitesi bulunmayan yerlerde hayvanların muayene ve tedavisi sırayla; bölgedeki askerî hayvan klinikleri, kamu veya üniversite veteriner hekimleri veya hayvan hastaneleri tarafından yapılır. Bu da yoksa muayene ve tedavi hizmeti temin edilebilir. (2) Atlar için on beş yaş, köpekler için dokuz yaş üst sınır olarak kabul edilir. On beş yaşın üzerindeki atlara sertifikasyon testi uygulanmaz. Köpeklerden dokuz yaşını tamamlamış olanlardan; kullanıcısı ve birlik komutanı tarafından görev süresi uzatılması teklif edilenler veya askerî köpek timinin bağlı bulunduğu Komutanlıkça yapılan denetlemelerde belirlenenler, yeniden görev yapabilirlik komisyonu tarafından fizikî kondisyon, eğitim ve sağlık yönünden incelenerek uygun görülenlerin göreve devam etmesine izin verilebilir. Bu süre hiçbir suretle on bir yaşın üzerine çıkmaz. Ulaşım. MADDE 20- (1) Ordu hizmet hayvanlarının göreve yönelik ulaşımları, binici/eğitici ve ordu hizmet hayvanının yerinin ayrı olduğu özel tasarımlı araçlarla sağlanır. Araç bulunmadığı takdirde at nakilleri yapılmaz, köpek nakilleri için köpeğin ebadının iki katı büyüklüğündeki özel taşıma kafesleri kullanılır. (2) Acil ulaşım gerektiren görevlerde ve güvenlik nedeniyle at ve köpek nakilleri hava yolu ile yapılabilir. Görevlendirme. MADDE 21- (1) Ordu hizmet hayvanları ile aynı branşta faaliyet yürüten diğer kurum ve kuruluşlarla ortak çalışma ve eğitim faaliyetleri yürütülebilir. Bu durum kurumlar arasında yapılacak protokolle belirlenir. (2) Görev yapabilirlik ve yeniden görev yapabilirlik sınavlarında başarılı olan arama köpekleri afet ve acil durumlarında, talep edilmesi halinde canlı aramaya yönelik faaliyetleri icra etmek üzere Millî Savunma Bakanlığınca görevlendirilir. (3) Arama köpek timlerinin afet ve acil durum hallerinde görevlendirilmesi durumunda, köpekli timler Valilik/Garnizon Komutanlığı emrinde faaliyet gösterir. Diğer hükümler. MADDE 22- (1) Ordu hizmet hayvanlarının branş ve diğer eğitimleri; ihtiyaç duyulduğu takdirde Millî Savunma Bakanlığı dışında diğer kamu kurum ve kuruluşlarının imkânlarından istifade edilerek karşılanabilir. Bu kapsamda eğitim aldığı kurum tarafından verilen sertifika, görev yapabilirlik ve yeniden görev yapabilirlik komisyonları tarafından verilen sertifika gibi geçerli olur. Yönetmeliğin uygulanmasında sorumluluk. MADDE 23- (1) Bu Yönetmeliğin uygulanmasından doğacak tereddütleri gidermeye Millî Savunma Bakanlığı yetkilidir. Yürürlük. MADDE 24- (1) Bu Yönetmelik yayımı tarihinde yürürlüğe girer. Yürütme. MADDE 25- (1) Bu Yönetmelik hükümlerini Millî Savunma Bakanı yürütür. "
"TÜRKİYE ENERJİ, NÜKLEER VE MADEN ARAŞTIRMA KURUMU. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Türkiye Enerji, Nükleer ve Maden Araştırma Kurumunda görev yapan personelin disiplin amirlerini ve disiplin uygulamasına ilişkin usul ve esasları belirlemektir. Kapsam. MADDE 2- (1) Bu Yönetmelik, Türkiye Enerji, Nükleer ve Maden Araştırma Kurumunda 27/6/1989 tarihli ve 375 sayılı Kanun Hükmünde Kararnamenin ek 27 nci maddesine göre istihdam edilen sözleşmeli asli personel ile 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 657 sayılı Kanunun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri EK-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği ve ayrıca sözleşmeli asli personel hakkında 27/2/2021 tarihli ve 31408 sayılı Resmî Gazete’de yayımlanan Türkiye Enerji, Nükleer ve Maden Araştırma Kurumu Sözleşmeli Personel Yönetmeliğinin ilgili hükümleri uygulanır. Yürürlükten kaldırılan yönetmelikler. MADDE 6- (1) 4/7/2019 tarihli ve 30821 sayılı Resmî Gazete’de yayımlanan Türkiye Atom Enerjisi Kurumu Disiplin Amirleri Yönetmeliği, 7/10/2015 tarihli ve 29495 sayılı Resmî Gazete’de yayımlanan Ulusal Bor Araştırma Enstitüsü Disiplin Amirleri Yönetmeliği ve 5/10/2019 tarihli ve 30909 sayılı Resmî Gazete’de yayımlanan Nadir Toprak Elementleri Araştırma Enstitüsü Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Türkiye Enerji, Nükleer ve Maden Araştırma Kurumu Başkanı yürütür. Eki için tıklayınız. "
"AKTİF İŞGÜCÜ HİZMETLERİNİN YÜRÜTÜLMESİNE İLİŞKİN. USUL VE ESASLAR HAKKINDA YÖNETMELİK. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; istihdamın korunmasına ve artırılmasına, işsizlerin ve çalışanların mesleki niteliklerinin geliştirilmesine, işsizliğin azaltılmasına ve özel politika gerektiren grupların işgücü piyasasına kazandırılmasına yardımcı olmak üzere Türkiye İş Kurumu tarafından düzenlenen aktif işgücü hizmetlerinin yürütülmesine ilişkin usul ve esasları belirlemektir. Kapsam. MADDE 2- (1) Bu Yönetmelik; Türkiye İş Kurumu tarafından işgücü piyasası ihtiyaçları doğrultusunda yürütülecek mesleki eğitim kurslarına, işbaşı eğitim programlarına ve bu Yönetmelik çerçevesinde tasarlanacak olan diğer kurs, program, proje ve özel uygulamalara ilişkin usul ve esasları kapsamaktadır. Dayanak. MADDE 3- (1) Bu Yönetmelik; 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 617 nci maddesinin birinci fıkrasının (c) bendine, 24/11/1994 tarihli ve 4046 sayılı Özelleştirme Uygulamaları Hakkında Kanunun 21 inci maddesinin birinci fıkrasına, 25/8/1999 tarihli ve 4447 sayılı İşsizlik Sigortası Kanununun 48 inci maddesinin altıncı fıkrasının (d) bendi, yedinci fıkrası ve 53 üncü maddesinin üçüncü fıkrasının (B) bendinin (h) alt bendi ile 4/1/2002 tarihli ve 4734 sayılı Kamu İhale Kanununun 22 nci maddesinin birinci fıkrasının (ı) bendine dayanılarak hazırlanmıştır. Tanımlar ve kısaltmalar. MADDE 4- (1) Bu Yönetmelikte yer alan;. a) Aktif işgücü hizmetleri: İstihdamın korunmasına ve artırılmasına, işsizlerin mesleki niteliklerinin geliştirilmesine, işsizliğin azaltılmasına ve özel politika gerektiren grupların işgücü piyasasına kazandırılmasına yardımcı olmak üzere gerçekleştirilen faaliyetleri,. b) Bakanlık: Çalışma ve Sosyal Güvenlik Bakanlığını,. c) Bireysel gönderme: Kuruma kayıtlı kişilerin grup oluşturulması şartından bağımsız olarak aktif işgücü hizmetlerinden yararlandırılmalarını,. ç) Denetim Kurulu: 4 sayılı Cumhurbaşkanlığı Kararnamesinin 625 inci maddesinin altıncı fıkrası kapsamında oluşturulan ve Kurum tarafından yürütülen işgücü yetiştirme faaliyetlerini denetlemek üzere kurulan denetim kurullarını,. d) Engelli: 25/4/2009 tarihli ve 27210 sayılı Resmî Gazete’de yayımlanan Yurtiçinde İşe Yerleştirme Hizmetleri Hakkında Yönetmelik kapsamında engelli sayılan kişileri,. e) Eski hükümlü: 19/9/2009 tarihli ve 27354 sayılı Resmî Gazete’de yayımlanan Kamu Kurum ve Kuruluşlarına Eski Hükümlü veya Terörle Mücadelede Malul Sayılmayacak Şekilde Yaralananların İşçi Olarak Alınmasında Uygulanacak Usul ve Esaslar Hakkında Yönetmelik kapsamında eski hükümlü sayılan kişileri,. f) Genel Müdürlük: Türkiye İş Kurumu Genel Müdürlüğünü,. g) Hizmet merkezi: Çalışma ve İş Kurumu İl Müdürlüklerine bağlı olarak kurulan birimi,. ğ) Hizmet sağlayıcı: Bu Yönetmelik kapsamındaki hizmetleri sunabilecekleri,. h) Hükümlü: Bir yıldan uzun süreli özgürlüğü bağlayıcı bir cezadan veya ceza süresine bakılmaksızın Devlet memuru olmaya engel bir suçtan hüküm giyip ceza ve infaz kurumlarında bulunanları,. ı) İl müdürlüğü: Çalışma ve İş Kurumu İl Müdürlüğünü,. i) İstekli: Hizmet alımına teklif verenleri,. j) İş ve meslek danışmanı (danışman): İş ve meslek danışmanı kadro veya pozisyonunda çalışan Kurum personelini,. k) İşbaşı eğitim programı: Katılımcılara mesleki deneyim kazandırmak üzere, Kurum tarafından belirlenen asgari şartları taşıyan ve Kuruma kayıtlı olan işyerlerinde işbaşında verilen eğitimi,. l) Katılımcı: İşbaşı eğitim programlarına veya Yönetmelik kapsamında düzenlenen programlara katılanları,. m) KDV: Katma değer vergisini,. n) Kesinleşen kursiyer sayısı: Kursun başlamasından itibaren geçen onda birlik fiili sürenin bitim tarihi itibarıyla kursa devam eden kursiyer sayısını,. o) Kursiyer: Bu Yönetmelik kapsamında düzenlenen mesleki eğitim kurslarına katılanları,. ö) Kursiyer veya katılımcı başı ders saat maliyeti: Bir kursiyerin veya katılımcının bir ders saatine karşılık olmak üzere yapılacak KDV hariç giderleri,. p) Kurum: Türkiye İş Kurumunu,. r) MEB: Milli Eğitim Bakanlığını,. s) Mesleki eğitim kursu (Kurs): Herhangi bir mesleği olmayan, bir mesleği olmakla birlikte mesleğinde iş bulamayan, mesleğini değiştirmek isteyen veya mesleğinde yeterli olmayan kişilerin niteliklerini geliştirerek istihdam edilebilirliklerini artırmak amacıyla düzenlenen meslek edindirme, geliştirme ve değiştirme eğitimlerini,. ş) Mesleki Yeterlilik Belgesi: Mesleki Yeterlilik Kurumu tarafından onaylanmış, bireyin bilgi, beceri ve yetkinliğini ifade eden belgeleri,. t) Özel politika gerektiren gruplar: İş gücü piyasasında yer alan diğer gruplara göre istihdamında daha fazla güçlük çekilen; kadınlar, gençler, uzun süreli işsizler, engelliler gibi dezavantajlı grupları,. u) Protokol: İş birliği yöntemiyle düzenlenecek kurs ve programların çerçevesini belirleyen iş birliği veya iyi niyet belgelerini,. ü) PTT: Posta ve Telgraf Teşkilatı Anonim Şirketini,. v) SGK: Sosyal Güvenlik Kurumunu,. y) Sistem: Düzenlenen faaliyetlere ilişkin iş ve işlemlerin elektronik ortamda yapılmasını sağlayan Kurum bilgi işlem ağını,. z) Sözleşme: Bu Yönetmelik kapsamında hizmet alımı yöntemiyle düzenlenen kurslar ile program ve projelerin çerçevesini belirleyen ve Kurum ile yüklenici veya işveren ile katılımcı arasında imzalanan belirli süreli belgeyi,. aa) Teklif: Hizmet alımı veya iş birliği kapsamında istekli tarafından yapılan başvuruyu,. bb) Ulusal Meslek Standartları (UMS): 21/9/2006 tarihli ve 5544 sayılı Meslekî Yeterlilikler Kurumu ile İlgili Bazı Düzenlemeler Hakkında Kanun ve ilgili yönetmelikler çerçevesinde Mesleki Yeterlilik Kurumu tarafından kabul edilen meslek standartlarını,. cc) Ulusal yeterlilik: 5544 sayılı Kanun ve ilgili yönetmelikler çerçevesinde Mesleki Yeterlilik Kurumu tarafından kabul edilen yeterlilikleri,. çç) Yeterlilik birimi: Ulusal yeterlilikte yayımlanan yeterlilik birimlerinden her birini,. dd) Yetkilendirilmiş belgelendirme kuruluşu: Türk Akreditasyon Kurumu veya Avrupa Akreditasyon Birliği ile çok taraflı tanıma anlaşması imzalamış akreditasyon kurumlarınca akredite edilmiş ve Mesleki Yeterlilik Kurumu tarafından sınav ve belgelendirme yapmak üzere yetkilendirilmiş olan personel belgelendirme kurum ve kuruluşlarını,. ee) Yönetim Kurulu: Türkiye İş Kurumu Yönetim Kurulunu,. ff) Yüklenici: Bu Yönetmelik kapsamındaki hizmetlerin yürütülmesi amacıyla sözleşme ve/veya protokol imzalanan hizmet sağlayıcıları,. ifade eder. İKİNCİ BÖLÜM. Genel Esaslar. Yetki ve sorumluluk. MADDE 5- (1) Aktif işgücü hizmetlerine ilişkin politikaların belirlenmesinden, ilgili mevzuatın hazırlanmasından, politika ve mevzuat çerçevesinde sunulan hizmetlerin ve yürütülen faaliyetlerin koordinasyonundan Genel Müdürlük yetkili ve sorumludur. (2) Aktif işgücü hizmetleri için hizmet alımı ve iş birliği yapılması ile hizmetlerin yürütülmesinden il müdürlükleri yetkili ve sorumludur. Gerektiğinde hizmet merkezleri, il müdürlükleri tarafından bu kapsamda yetkilendirilebilir. (3) Kurum, bu Yönetmelik kapsamındaki iş ve işlemlerin yürürlükteki mevzuata uygun şekilde yapılmasını temin etmek için gerekli tedbirleri alır. Ödeneklerin belirlenmesi. MADDE 6- (1) Bu Yönetmelik kapsamındaki hizmetlerin sunulması için il müdürlüklerine tahsis edilecek ödenek miktarı, her yıl Genel Müdürlük tarafından belirlenir. (2) Genel Müdürlük, ortaya çıkan ihtiyaçlar doğrultusunda il müdürlüklerine tahsis edilen ödeneklerde değişiklik yapabilir, ödeneklerin bir kısmını veya tamamını merkezde tutabilir, yürütülen ve planlanan faaliyet ya da projeleri dikkate alarak ödenek tahsisi yapabilir. Genel Müdürlük tarafından il müdürlüklerine tahsis edilen ödeneklerde değişiklik yapılırken il müdürlüklerinin yıllık işgücü eğitim planı ile yapılması planlanan faaliyet ve projeleri dikkate alınır. Kurs veya programların planlanması ve uygulanması. MADDE 7- (1) Bu Yönetmelikte belirtilen kurs ve programların uygulanması yıllık işgücü eğitim planında yer alması şartına bağlıdır. (2) İl müdürlükleri tarafından en geç ilgili yılın ocak ayında yıllık işgücü eğitim planı hazırlanır. İl istihdam ve mesleki eğitim kurulunun onayını müteakip on beş gün içerisinde ilan edilerek Kurumun internet sayfasında yayımlanır. Planda yıl içerisinde yapılacak değişiklikler Kurulun onayı ile uygulanır. (3) Planda, işverenlerden alınan talepler ve/veya işgücü piyasası araştırmaları sonucunda belirlenen meslekler ile eğitim alacak kişi sayısı yer alır. Eğitim verilecek kişi sayısı, ilgili meslekte işyerlerinden alınan talepler ve işgücü piyasası araştırmaları sonucunda tespit edilen işgücü ihtiyacından, daha önce Kurum aracılığıyla ilgili meslekte eğitim almış Kuruma kayıtlı işsizler çıkarılarak belirlenir. (4) Bu Yönetmelik kapsamında düzenlenen kurs ve programlar iş birliği veya hizmet alımı yöntemiyle gerçekleştirilir. ÜÇÜNCÜ BÖLÜM. Mesleki Eğitim Kursları. Mesleki eğitim kurslarının açılması. MADDE 8- (1) Yıllık işgücü eğitim planında yer alan mesleklerde kurs düzenlenebilmesi için işgücü piyasasından veya işverenlerden talep gelmesi gerekir. Söz konusu talebin, il müdürlüğü tarafından yapılacak çalışmalar sonucunda Kurum kayıtlarından karşılanamaması halinde Genel Müdürlükten uygunluk onayı alınması şartıyla sadece karşılanamayan kısım için mesleki eğitim kursu düzenlenebilir. (2) Planda yer almayan bir meslek için hizmet alımı yöntemi veya iş birliği yöntemi ile kurs düzenlenmek istenildiğinde öncelikle il istihdam ve mesleki eğitim kurulunun onayıyla planda değişiklik yapılması ve sonrasında Genel Müdürlükten uygunluk onayı alınması gerekmektedir. Hizmet sağlayıcılar. MADDE 9- (1) İş birliği veya hizmet alımı yapılabilecek hizmet sağlayıcılar aşağıda belirtilmiştir:. a) MEB’e bağlı resmi ve özel öğretim kurumları. b) Üniversiteler. c) Özel sektör işyerleri. ç) Kuruluş amaçları doğrultusunda olmak şartıyla; kamu kurum ve kuruluşları ile kamu kurumu niteliğindeki meslek kuruluşları, işçi, işveren, esnaf sendikaları, özel kanunla kurulan banka ve kuruluşları ve bunlara bağlı işyerleri ile iktisadi işletmeleri bulunan dernek ve vakıflar. (2) MEB’e bağlı kurum ve kuruluşlar sadece iş birliği kapsamında teklif sunabilirler. (3) MEB’e bağlı kurum ve kuruluşların alt yapısının diğer hizmet sağlayıcılar tarafından kullanılması durumunda, bu hizmet sağlayıcılar sadece iş birliği kapsamında teklif sunabilirler. (4) 8/2/2007 tarihli ve 5580 sayılı Özel Öğretim Kurumları Kanununa göre MEB tarafından verilen kurs açma iznine sahip olan kurumlar ile sadece izin alınan konularda kurs düzenlenebilir. Dernek tüzüğünde veya vakıf senedinde mesleki eğitim verebileceğinin yer alması şartıyla vakıf ve dernekler kendilerine ait iktisadi işletme ile teklif sunabilecek olup merkezlerinin olduğu il dışında teklif sunabilmeleri için, o ilde şubelerinin bulunması gerekmektedir. Üniversitelerin ise teklif sundukları ilde faaliyet gösterdiklerine dair resmî belgeleri ve kendilerini temsil edebilecek yetkilendirilmiş yerleşik birimlerinin bulunması gereklidir. (5) Hizmet alımı yapan il müdürlüğünde; ihale yetkilisi kişiler ile bu yetkiye sahip komisyonlarda görevli kişiler ve belirtilen şahısların eşleri ve üçüncü dereceye kadar kan ve ikinci dereceye kadar kayın hısımları ile evlatlıkları ve evlat edinenleri ile bunların ortağı olduğu şirketler (bu kişilerin yönetim kurullarında görevli bulunmadıkları veya sermayesinin yüzde onundan fazlasına sahip olmadıkları anonim şirketler hariç) ile bunların üyesi veya yöneticisi oldukları hizmet sağlayıcılar ile hizmet alımı ve iş birliği kapsamında sözleşme veya protokol imzalanmaz. (6) Kurum, hizmetlerin etkin ve verimli şekilde sunulması ve kamu kaynaklarının etkin ve verimli kullanımı için; hizmet alım ilanı ve şartnamesinde belirterek 4734 sayılı Kanun ve ilgili mevzuatının verdiği yetki çerçevesinde, hizmet sağlayıcıları sınırlandırabilir ve hizmet sağlayıcılarda aranılacak şartları belirleyebilir. İş birliği yapılması. MADDE 10- (1) Hizmet sağlayıcılar, iş birliği yöntemi ile ilana tabi olmaksızın, bu maddede belirtilen koşullara uygun olarak kurs teklifinde bulunabilirler. Kuruluş amaçları doğrultusunda olmak şartı ile vakıf ve derneklerden bu madde kapsamında düzenlenecek kurslarda iktisadi işletme şartı aranmaz. (2) Kurum; hizmet sağlayıcı tarafından en az yüzde yetmiş istihdam taahhüdü verilmesi koşuluyla, kursiyer zaruri gideri ve sigorta prim gideri ile eğitici giderini içerecek şekilde iş birliği yöntemi ile kurs düzenleyebilir. Düzenlenecek kursları; sektör, meslek veya işyeri bazında değerlendirme yaparak sınırlandırmaya ya da istihdam taahhüt oranını arttırmaya Genel Müdürlük yetkilidir. (3) Özel sektör işyerleri ile düzenlenen eğitimlerde, eğiticinin hizmet sağlayıcının kendi bünyesinden karşılanamaması halinde; eğiticinin unvanı dikkate alınarak ek ders saat ücretinin iki katını aşmamak üzere aylık olarak konu ile ilgili belgeler karşılığında yükleniciye eğitici gideri ödenebilir. (4) İş birliği kapsamında yükleniciye ödeme yapılabilmesi için yüklenici tarafından vergi dairelerine 21/7/1953 tarihli ve 6183 sayılı Kanunun 22/A maddesi kapsamında vadesi geçmiş borcun bulunmadığına ilişkin belge, SGK primi, prime ilişkin borç ile SGK ve Kurum tarafından kesilmiş ve ödenmemiş idari para cezası olmadığına veya bunların yapılandırıldığına dair belge ibraz edilir. (5) İş birliği yöntemi ile kurs düzenleyecek hizmet sağlayıcılardan eğitim hizmetleri protokolü imzalanmadan önce aşağıdaki belgelerden kendileri ile ilgili olanlar istenir:. a) Talep dilekçesi. b) Hizmet sağlayıcı türüne göre; ticaret sicil gazetesi, vakıf senedi, dernek tüzüğü, MEB onaylı özel öğretim kurumu kurum açma izni ile işyeri açma ve çalışma ruhsatı, birlik veya oda kaydı belgesi, üniversiteler için Yüksek Öğretim Kurulu yetki belgesi veya kuruluş kanunu, dernek ve vakıflar için merkezleri dışında teklif verilen ilde şube kuruluşuna ait belgelerin aslı veya onaylı örneği. c) Talep sahibinin imzaya yetkili temsilcisinin imzasını gösterir belge. ç) 5580 sayılı Kanun kapsamındakiler için kurum açma izni ile işyeri açma ve çalışma ruhsatının aslı veya onaylı örneği. d) Ticaret odasından alınacak faaliyet belgesi. e) Üniversiteden alınacak eğitim kapasite raporu. f) Eğitim programı veya planı. g) Eğiticilere ait özgeçmiş ve bununla ilgili belgeler. ğ) İşverene ait son bir yıllık sigortalı hizmet listesi. h) Vergi, SGK primi ve prime ilişkin borç ile SGK ve Kurum tarafından kesilmiş ve ödenmemiş idari para cezası olmadığına ya da bunların yapılandırıldığına dair belgeler. (6) Kamu kurum ve kuruluşlarından dördüncü fıkrada sayılan belgelerden sadece eğitim programı ve eğiticilere ait belgeler istenir. (7) İş birliği kapsamında hizmet sağlayıcılardan alınan teklifler, aksi yönde bir hüküm bulunmadığı sürece, bu Yönetmeliğin eğitim mekanı, eğitim programı, eğitici ve istihdam yükümlülüğüne ilişkin hükümlerine tabi olarak değerlendirilir. (8) Çalışanlara yönelik olarak hizmet sağlayıcılarla iş birliği kapsamında mesleki eğitim kursları düzenlenebilir. Düzenlenecek eğitimlerde yükleniciye eğitici gideri ödenebilir. Bu kapsamda düzenlenen kurslara katılan kursiyerlere kursiyer zaruri gideri ödenmez ancak 31/5/2006 tarihli ve 5510 sayılı Sosyal Sigortalar ve Genel Sağlık Sigortası Kanununun 5 inci maddesinin birinci fıkrasının (e) bendi gereği ödenecek sigorta primleri Kurum tarafından karşılanır ve kurs bitirme sertifikası verilir. Hizmet alımı yapılması. MADDE 11- (1) Yıllık işgücü eğitim planında yer alan mesleklere ilişkin hizmet alımları; tespit edilen yaklaşık kursiyer başı ders saat maliyeti de dikkate alınarak bu Yönetmelikte belirlenen kriterler çerçevesinde, 4734 sayılı Kanunun 22 nci maddesinin birinci fıkrasının (ı) bendi hükmü uyarınca doğrudan temin usulü ile yapılır. Hizmet alımı, söz konusu mevzuatın Kuruma verdiği yetkiye istinaden, bu Yönetmelik ve belirlenecek usul ve esaslara göre gerçekleştirilir. (2) Birinci fıkra hükümlerine bağlı olmak kaydıyla; aynı meslekte birden fazla hizmet sağlayıcıdan ve birden fazla gerçek veya tüzel kişinin aralarında yaptıkları anlaşma ile oluşturulan iş ortaklığı veya konsorsiyumlardan aynı ilan çerçevesinde hizmet alınabilir. Bir hizmet sağlayıcıdan birden fazla meslekte hizmet alımı yapılabilir. (3) 20 nci madde ile belirlenen usul ve esaslar kapsamında yapılan nihai değerlendirme sonucunda en yüksek puana sahip olan istekliden başlamak üzere değerlendirmeye konu meslekte eğitilmesi planlanan kişi sayısına göre teklifte belirtilen sayı ile sınırlı olmak üzere istekliler iadeli ve taahhütlü olarak gönderilecek resmî yazıyla veya elektronik tebligat yoluyla sözleşmeye davet edilerek hizmet alımı yapılabilir. (4) İstekliler sözleşme imzalamadan önce Kurum tarafından istenilen bilgi ve belgeleri süresi içerisinde Kuruma teslim ederler. İl müdürlüğü ile istekli arasında, kursun başlama ve bitiş tarihleri ile istihdam yükümlülüğünün tamamlandığı süreyi ve karşılıklı hak ve yükümlülükleri içerecek şekilde sözleşme imzalanır. Sözleşme ile ilgili vergi mevzuatı kapsamındaki yükümlülüklerin yüklenici tarafından yerine getirilip getirilmediği hususu il müdürlüğü tarafından kontrol edilir. (5) İlgili mevzuat çerçevesinde, bireysel gönderme yöntemi ile Kuruma kayıtlı kişiler hizmet alımı yöntemiyle düzenlenecek mesleki eğitim hizmetlerinden yararlandırılabilir. (6) Hizmet sağlayıcıların; teklif ve sözleşme aşamasında 4734 sayılı Kanunun 10 uncu maddesi gereğince vergi, SGK primi ve prime ilişkin borç ile SGK ve Kurum tarafından kesilmiş ve ödenmemiş idari para cezası olmaması gerekir. Bu borç ve cezaları yapılandırılmış olanlardan hizmet alımı yapılabilir. Yaklaşık maliyetin tespiti. MADDE 12- (1) Yaklaşık maliyeti belirlemek üzere yapılacak piyasa fiyat araştırması, ihale yetkilisince görevlendirilen kişi veya kişilerce yapılır. (2) Hizmet alımına konu mesleğe ilişkin kursun yaklaşık maliyeti, kursiyer başı ders saat maliyeti üzerinden 4734 sayılı Kanunun ve bu kanun çerçevesinde hazırlanan ilgili mevzuat doğrultusunda KDV hariç belirlenir. (3) Yaklaşık maliyetin tespit edilmesinde kullanılmak üzere, Genel Müdürlük tarafından kursiyer başı ders saat maliyetlerine ilişkin çalışmalar yapılabilir. İl müdürlüklerinin, kursiyer başı yaklaşık ders saat maliyetlerinin belirlenmesinde sistemde yayımlanacak bu çalışmaları dikkate alması gerekir. (4) İhale yetkilisince görevlendirilen kişi veya kişiler tarafından yaklaşık maliyetin belirlenmesinden sonra gerçekleştirilen piyasa fiyat araştırması ve buna ilişkin belgeler onay belgesine eklenir. Komisyonun oluşturulması ve görevleri. MADDE 13- (1) İhale yetkilisi tarafından hizmet alımları için biri başkan olmak üzere en az üç asıl ve üç yedek üyeden oluşan bir komisyon kurulur. Birden fazla meslekte hizmet alımı yapılması durumunda gelecek tekliflerin yoğunluğuna göre birden fazla komisyon oluşturulabilir. Ancak aynı meslek için yapılacak olan değerlendirmelerde gelen teklif dosyaları komisyonlar arasında paylaştırılamaz. (2) Komisyonda görev alan asıl üyeler, komisyon çalışmalarına katılmaya engel hastalık, tayin, birinci derece yakınlarının ölümü gibi zorunlu haller dışında hizmet alım süreci tamamlanana kadar değiştirilemez. (3) Hizmet alımına ilişkin il müdürlüğüne teslim edilen tekliflerin, tutanak ile teslim alınmasından sözleşme imzalanmasına kadar olan tüm iş ve işlemler komisyon tarafından gerçekleştirilir. (4) Birden fazla komisyonun bulunması halinde komisyonlar iş birliği içinde çalışırlar ve gerektiğinde bilgi paylaşımında bulunurlar. Hizmet alımının duyurulması. MADDE 14- (1) Hizmet alımı yapılacak meslekler; eğitim verilecek kişi ve sınıf sayısı, eğitim süresi ve eğitim alınacak mesleğe ilişkin bilgileri içeren ilan metni kullanılarak, il müdürlüğü tarafından hizmet alımından ilana çıkılan gün hariç en az beş iş günü önce Kurumun internet sayfasında, il müdürlüğü ve/veya hizmet merkezi ilan panosunda yayımlanır. Ayrıca uygun görülmesi halinde diğer araç ve yöntemlerle de duyurulur. (2) Hizmet alımına ilişkin ilanda ve eklerinde yer alacak belgelerde; bu Yönetmeliğe ve ilgili mevzuata aykırı olmamak şartı ile teklif verilmesi, tekliflerin değerlendirilmesi, sözleşmenin uygulanması ve sonuçlandırılması ile ilgili tarafların hak ve yükümlülükleri açıkça belirlenir ve/veya ilgili mevzuata atıf yapılır. Tekliflerin hazırlanması ve sunulması. MADDE 15- (1) Teklifler, teknik ve mali teklif formu kullanılarak hazırlanır ve kapalı zarfla son başvuru süresine kadar il müdürlüğüne elden verilebilir ya da posta veya kargo yoluyla gönderilebilir. Posta veya kargodan kaynaklanan nedenlerle süresinden sonra gelen teklifler dikkate alınmaz. Teklif zarfında bulunması gereken formlar eksiksiz olarak ve bilgisayar ortamında doldurulur. Elle doldurulan formlar dikkate alınmaz. (2) Teklif zarfının yapıştırılarak kapatılan kısmında isteklinin kaşe veya mührü ve imzası bulunur. Zarfın sol üst tarafında sırayla ve alt alta yazılmak üzere isteklinin adı soyadı varsa unvanı, tebligata esas açık adresi, telefon, faks ve elektronik posta bilgileri ile teklife konu meslek ve son teklif verme süresi; orta kısımda ise hizmet alımını gerçekleştiren il müdürlüğünün isim ve adres bilgileri ve sağ alt tarafta “Bu teklif zarfı ancak ilgili komisyon tarafından açılır” ibaresi yer alır. (3) Aynı ilanda birden fazla meslek için hizmet alımı yapılması durumunda; istekliler, her bir meslek için ayrı ayrı olmak üzere teklif verebilir. (4) Teklif zarflarının tesliminden sonra zarf içerisinde yer alan belgelerde ve bilgilerde herhangi bir şekilde değişiklik yapılamaz ve yapılması teklif edilemez. (5) İstekli, verdiği teklifle son başvuru tarihinden itibaren doksan gün süreyle bağlıdır. Bu süre, hizmet alımı ilanı ekinde yer alacak eğitim hizmetleri şartnamesinde belirtilmek suretiyle arttırılabilir. Teklif zarfında bulunması gereken belgeler. MADDE 16- (1) Teklif zarfında, isteklinin durumuna göre aşağıdaki belgelerden ilgili olanlar eksiksiz olarak bulunur:. a) Talep dilekçesi. b) Teknik ve mali teklif formu. c) İstekli taahhütnamesi. ç) Hizmet sağlayıcı türüne göre; ticaret sicil gazetesi, vakıf senedi, dernek tüzüğü, MEB onaylı özel öğretim kurumu çalışma ruhsatı, birlik veya oda kaydı belgesi, üniversiteler için Yüksek Öğretim Kurulu yetki belgesi veya kuruluş kanunu, dernek ve vakıflar için iktisadi işletme ve/veya merkezleri dışında teklif verilen ilde şube kuruluşuna ait belgelerin aslı veya onaylı örneği. d) İsteklinin imzaya yetkili temsilcisinin imzasını gösterir belge. e) Ticaret odasından alınacak faaliyet belgesi. f) Kamu kurum ve kuruluşları hariç, Ticaret Sicil Müdürlüğünden alınan iflas ve konkordato ilan edilmediğine dair belge. g) Kamu kurum ve kuruluşları hariç, isteklilerin vergi, SGK primi, prime ilişkin borç ile SGK ve Kurum tarafından kesilmiş ve ödenmemiş idari para cezası olmadığına ya da bunların yapılandırıldığına dair belgeler. ğ) Üniversiteler ve 5580 sayılı Kanuna tabi kuruluşlar hariç, MEB'den alınacak eğitim kapasite raporu ile varsa eğitim mekanına ilişkin belge. h) İsteklinin eğitim ve mesleki eğitim alanındaki tecrübesine ilişkin bilgi ve belgelerin aslı veya onaylı örneği. ı) Eğiticilere ait özgeçmişler ve eğitim düzeyleri ve deneyimlerini gösterir belgeler ile eğiticinin istekli dışında başka kurum veya kuruluş çalışanı olması durumunda bu kurum veya kuruluştan alınan çalışma veya görevlendirme yazısı. i) 5580 sayılı Kanuna tabi kuruluşlar için eğiticilerin MEB onaylı çalışma izin belgesi veya atama onayı veya yazısının aslı veya onaylı örneği. j) İstekliye ait son bir yıllık sigortalı hizmet listesi. k) Eğitim programı veya planı. l) Geçici teminat mektubu. (2) Konsorsiyum olarak teklif verilmesi halinde konsorsiyum beyannamesinin, iş ortaklığı halinde teklif verilmiş ise iş ortaklığı beyannamesinin ayrıca işin hangi bölümlerinden sorumlu olunduğunun belirtildiği belgelerin verilmesi gerekir. (3) Hizmet alım ilanı metninde veya eklerinde yer verilecek teknik ve mali değerlendirme kapsamında istenilen belgelerin de teklif zarfına konulması gereklidir. (4) Teklif zarfında bulunan asıl veya onaylı belgeler hariç diğer belgelerde isteklinin imzaya yetkili kişisinin imzası ile tüzel kişiliğe ait mühür veya kaşe bulunması esastır. Geçici teminat. MADDE 17- (1) İsteklilerin, teklif aşamasında, hizmet alımına konu mesleğe ilişkin olarak her bir teklif için, teklifte verdikleri kursiyer başı ders saat maliyeti ile eğitilmesi öngörülen kursiyer sayısı ve eğitimin tamamlanması için öngörülen toplam ders saatinin çarpımı sonucu bulunacak tutarın en az yüzde üçü oranında geçici teminat mektubu vermeleri gerekir. Geçici teminatın süresi en az yüz yirmi gün olmak üzere teklif geçerlilik süresinden otuz gün fazla olması gerekir. (2) Kamu kurum ve kuruluşlarından geçici teminat mektubu istenmez. (3) Aynı ilde hizmet alımı yöntemiyle devam eden kursu bulunan ve farklı tarihlerdeki hizmet alımlarına teklif verecek yüklenici için geçici teminat oranı, istekli tarafından verilen bir önceki geçici teminat oranının yüzde yirmi fazlası olarak uygulanır. Geçici teminat oranı hiçbir durumda yüzde onu geçemez. (4) Yapılan değerlendirmeler sonrasında teklifleri geçerli puan alamayan veya 34 üncü maddenin on birinci fıkrasında sayılı durumlar haricindeki isteklilerin teminatı iade edilir. Tekliflerin açılması. MADDE 18- (1) İstekliler tarafından sunulan ve teklif teslim tutanakları düzenlenerek teslim alınan teklifler, alınış sırasına göre son teklif verme süresinin dolduğu andan itibaren hazır bulunanların huzurunda meslek bazında açılmaya başlanır. (2) Açılan tekliflerin içeriğinde yer alması gereken teknik ve mali teklif formu üzerinden; isteklinin adı soyadı varsa unvanı, personel sayısı, tecrübesi, eğitilmesi planlanan kişi sayısı, eğitim yeri kapasitesi, eğitim süresi, istihdam taahhüt oranı, kursiyer başı ders saat maliyetine ilişkin teklif formlarında yer alan bilgiler hazır bulunanların huzurunda sesli olarak okunur ve tutanak tutulur. Değerlendirilemeyecek teklifler. MADDE 19- (1) 4734 sayılı Kanunda tekliflerin değerlendirilmesine ilişkin hükümler esas olmak üzere aşağıdaki durumlardaki teklifler değerlendirmeye alınmaz:. a) Aynı istekli ya da ortağı olduğu istekliler (hisse paylarına bakılmaksızın) tarafından, aynı meslek için birden fazla teklif verilmesi durumunda bu istekli veya isteklilerin verdikleri teklifler. b) Başvuru form ve belgelerinde silinti, kazıntı, düzeltme yapılan teklifler. (2) Başvuru süresinden sonra teslim edilen veya gönderilenler ile teklif zarfında yer alması gereken bilgilerin olmadığı veya eksik olduğu teklifler değerlendirilmez. Tekliflerin değerlendirilmesi. MADDE 20- (1) Hizmet alımı yapılacak hizmet sağlayıcıların teklifleri, bu Yönetmelikte belirtilen niteliklere sahip olmak koşuluyla, teklif zarfında yer alan bilgi ve belgeler üzerinden ilgili mevzuata göre değerlendirilir. (2) Teklifler, ön değerlendirmeden sonra teknik değerlendirmeye alınır, teknik değerlendirmeyi geçenler mali değerlendirmeye tabi tutulur. (3) Teknik değerlendirme, isteklinin eğitim ve meslek alanındaki tecrübesi, insan kaynakları kapasitesi, istihdam taahhüdü ve belirlenecek diğer hususlar çerçevesinde gerçekleştirilir. (4) Mali değerlendirme yapılabilmesi için isteklinin, teknik değerlendirme sonucunda belirlenecek asgari puanı veya üzerinde puan alması gerekir. Mali değerlendirme, en düşük fiyat teklifi yüz puan kabul edilmek suretiyle ve diğer fiyat teklifleri en düşük teklife ters oranlı olarak sıralanmak suretiyle hesaplanır. (5) İsteklinin teknik değerlendirmede aldığı puanın yüzde altmışı ve mali değerlendirmede aldığı puanın yüzde kırkı esas alınarak nihai değerlendirme puanı belirlenir. Puan hesaplamasında küsuratlar yuvarlanmaz. Nihai puanın eşit olması halinde kursiyer başı ders saat maliyeti düşük olan istekliye, kursiyer başı ders saat maliyetinin de eşit olması halinde istihdam taahhüt oranı yüksek olan istekliye öncelik verilerek nihai sıralama belirlenir. Yine eşitlik olması halinde, bu durumdaki istekliler ile kontenjan paylaşımı yapılarak sözleşme imzalanır. Kesin teminat. MADDE 21- (1) 4734 sayılı Kanunda kesin teminata ilişkin hükümlere uygun olarak sözleşme aşamasında istekliden, hizmet alımına konu her bir mesleğe ilişkin ayrı olmak üzere kursiyer başı ders saat maliyeti ile teklifte eğitilmesi öngörülen kursiyer sayısı ve eğitimin tamamlanması için öngörülen toplam ders saatinin çarpımı sonucu bulunacak rakamın en az yüzde yirmisi oranında teminat mektubu alınır. Verilen teminatın geçerlilik süresinin, sözleşme imzalama tarihinden başlamak üzere istihdam yükümlülüğünün tamamlanacağı süreyi de içerecek şekilde, kurs süresinin en az dört katı olması gerekir. Yüz yirmi günden az olan eğitimlerde bu süre dört yüz seksen gün olarak uygulanır. Sözleşme imzalandıktan sonra geçici teminat iade edilir. (2) Kamu kurum ve kuruluşlarından kesin teminat mektubu istenmez. (3) Aynı ilde halen devam eden kursu olan ve farklı tarihlerdeki hizmet alımlarına teklif verecek yüklenici için kesin teminat oranı, istekli tarafından verilen bir önceki kesin teminat oranının yüzde yirmi fazlasıdır. Kesin teminat oranı hiçbir durumda yüzde kırkı geçemez. (4) Sözleşme imzasından önce gerekmesi halinde teminat mektubunun süresinin kurs ve istihdam süresi dikkate alınarak uzatılması yükleniciden istenebilir. Bunun kabul edilmemesi durumunda sözleşme imzalanmaz. Kurs eğitim programları. MADDE 22- (1) Kurs eğitim programları MEB veya üniversite tarafından onaylanır. MEB veya üniversite kurs eğitim programlarının müfredatının UMS ile uyumlu olmasını sağlar. (2) UMS ve/veya ulusal yeterlilik bulunan mesleklerde kurslar ilgili UMS, ulusal yeterlilikler veya yeterlilik birimleri temel alınarak açılır. Bu kapsamda açılacak tüm kursların eğitim programlarının, bu standartlara ve/veya ulusal yeterliliklere uygun olarak hazırlandığının da MEB veya üniversite onayında belirtilmesi gerekir. (3) UMS ve/veya ulusal yeterlilikleri yayımlanmayan mesleklerde ise kurs eğitim programları; yüklenicilerle veya iş birliği yapılan kuruluşlarla sözleşme veya protokol imzalanmadan önce MEB il müdürlüklerine veya bunların belirlediği okul veya kurum müdürlüklerine onaylattırılacaktır. Onay verilmeyen eğitim programları uygulamaya konulmayacaktır. Eğitim programları, her kurs için ayrı ayrı onaylanabileceği gibi toplu olarak da onaylatılabilir. MEB’e bağlı eğitim ve öğretim kurumları ile MEB’in verdiği izinle çalışan kurum ve kuruluşların gerçekleştirecekleri kurslara ilişkin eğitim programlarının onay işlemleri kendi ilgili mevzuatına göre yapılır. MEB tarafından onaylanan ve yayımlanan eğitim programları ile daha önce usulüne göre onaylatılmış eğitim programının, yürürlükte olan eğitim programı ile aynı olması halinde tekrar onaylatılmasına gerek yoktur. (4) Özel kanunları veya uluslararası sözleşme veya anlaşmalar ile izin verilen kurum veya kuruluşlar ve üniversiteler ile düzenlenecek kurslarda; eğitim programının UMS ve/veya ulusal yeterliliklerine uygun olarak hazırlandığının da bu kurum veya kuruluşlar tarafından kendi mevzuatları uyarınca yapılacak onayda belirtilmesi gerekir. UMS ve/veya ulusal yeterliliklerin yayımlanmadığı mesleklerdeki eğitim programları, bu kurumların kendi ilgili mevzuatına göre onaylanır. (5) Aynı veya yakın meslekte MEB veya üniversite tarafından onaylanmış eğitim programı bulunması halinde toplam süresi daha kısa olan eğitim programı uygulanır. Mesleklere ilişkin karar verme yetki ve sorumluluğu il müdürlüğüne aittir. (6) Kurs eğitim programları, teorik ve uygulamalı olmak üzere iki bölümden oluşabilir. Mesleğin özelliğine göre, kurslarda teorik ve uygulamalı bölümler birlikte verilebilir. (7) İl müdürlüğü tarafından uygun görülmesi halinde teorik ve uygulamalı bölümler farklı eğitim mekânlarında veya farklı illerde yapılabilir. Kursun bir bölümünün farklı ilde yapılması durumunda, denetimler kursun düzenlendiği ildeki il müdürlüğü tarafından yapılır, raporları kursu düzenleyen il müdürlüğüne gönderilir. (8) Mesleki eğitim kursu düzenlenecek mesleğin uygun olması halinde Genel Müdürlük tarafından belirlenecek usul ve esaslar dâhilinde bilgi iletişim teknolojileri kullanılarak uzaktan eğitim yöntemleri ile de kurs düzenlenmesi mümkündür. Eğitim mekânı. MADDE 23- (1) Kurs düzenlenecek eğitim mekânının eğitim verilecek mesleğe göre gerekli asgari standartlara sahip olup olmadığı il müdürlüğü ve MEB veya il müdürlüğü ve üniversite tarafından tespit edilir. (2) Üniversiteler ve özel kanunlar ile uluslararası anlaşma ve sözleşmelerle yetkilendirilmiş kurumların, eğitim mekânının eğitim verilecek mesleğe göre asgari standartlara uygun olduğunu kendi mevzuatları uyarınca alınacak belgelerle ispat etmeleri gerekir. (3) Eğitim mekânının uygunluğuna ilişkin onay belgesinin eğitimin teorik ve/veya uygulamalı bölümlerini içerecek şekilde hazırlanmış olması gerekir. Eğitimler onaylanmış mekânlar dışında gerçekleştirilemez. (4) Eğitim mekânları, kurs süresince gerek görülmesi halinde, il müdürlüğü tarafından eğitim verilen mesleğe göre asgari standartları koruyup korumadıkları bakımından incelenebilir. (5) Bir meslek için usulüne göre eğitim mekânı onayı alınmış ise, eğitim mekânının asgari standartlarında değişiklik olmaması şartı ile aynı meslek için tekrar eğitim mekânı onayı alınmasına gerek yoktur. Kurs eğiticileri. MADDE 24- (1) Kurslarda görev alabilecek eğiticiler veya öğreticiler aşağıda belirtilmiştir:. a) MEB’e bağlı resmi ve özel öğretim kurumlarında görev alan öğretmen, uzman öğretici, usta öğreticiler. b) 4/11/1981 tarihli ve 2547 sayılı Yükseköğretim Kanununa tabi olarak görev yapan öğretim elemanları. c) Usta öğreticilik belgesine sahip olanlar. ç) MEB ve üniversiteler tarafından eğitici veya öğretici olarak görevlendirilmiş olanlar. (2) Üniversitelerin yüklenici olduğu kurslarda eğitimler, 2547 sayılı Kanuna tabi olarak görev yapan öğretim elemanları veya üniversite tarafından görevlendirilen eğiticilerce verilir. (3) Özel sektör işyerleri ile düzenlenen kurslarda ön lisans ve üzeri eğitime sahip olanlar ve/veya en az usta öğreticilik belgesine sahip olanlar eğitici veya öğretici olarak görev alabilir. (4) Eğiticiler veya öğreticiler, ilgili kurum veya kuruluşların tabi olduğu mevzuat hükümlerine bağlı kalmak şartıyla, haftada en fazla kırk beş saat eğitim verebilirler. (5) Mazeretleri il müdürlüğü tarafından uygun görülen sebeplere istinaden eğiticilere, tabi oldukları mevzuat çerçevesinde, yüklenici tarafından il müdürlüğüne yazılı olarak bildirilerek izin verilebilir. İzin süresi hiçbir şekilde fiili kurs süresinin onda birini geçemez. Eğiticilere izin verilmesi, izin verilen dönemde asgari nitelikleri taşıyan başka bir eğiticiyle eğitime devam edilmesi veya eğitime ara verilmesi hususu il müdürlüğünün takdirindedir. (6) Herhangi bir nedenle eğiticinin ayrılması durumunda, aynı gün içinde durum yüklenici tarafından il müdürlüğüne yazılı olarak bildirilir. Ayrılan eğiticinin yerine en az aynı özellikleri taşıyan bir eğiticinin en geç üç iş günü içinde görevlendirilmesi ve eğitime başlaması il müdürlüğünün onayı ile mümkündür. Bu tür sebeplerle eğitim verilmeyen süreler için telafi eğitimleri düzenlenir. (7) Yapılan denetimler sonucunda Kurumu aldatmaya yönelik harekette bulunma, sahte ve yanıltıcı belge düzenleme ve kendi yerine başkasını eğitici olarak görevlendirme gibi bu Yönetmelik hükümlerine aykırı davranışları tespit edilen eğiticiler yirmi dört ay boyunca bu Yönetmelik kapsamında düzenlenen kurs ve programlarda görev alamaz ve haklarında il müdürlüğü tarafından suç duyurusunda bulunulur. Hakkında il müdürlüğü tarafından bu şekilde yaptırım uygulanan kişiler sisteme kaydedilir. Kurs süresi. MADDE 25- (1) Toplam kurs süresi; kursun düzenleneceği meslek konusunda eğitim programını onaylayan üniversitenin veya MEB’in belirlediği süre kadardır. (2) Toplam kurs süresi yüz altmış fiili günü aşamaz. (3) Kursların, günlük en az beş en fazla sekiz saat ve haftada altı günü geçmemek üzere en az otuz en fazla kırk beş saat olması gerekir. Yarım günlük tatiller dâhil olmak üzere milli ve dini bayramlar ile resmi tatil olan günlerde eğitim yapılamaz ve bu süreler toplam eğitim gününe dâhil edilemez. (4) Kursların mesai saatleri içerisinde yapılması esastır. Ancak il müdürlüğü tarafından uygun görüldüğü takdirde, denetim imkanları da göz önünde bulundurularak il istihdam ve mesleki eğitim kurulunun onayı alınmak ve üçüncü fıkrada belirtilen sürelere aykırı olmamak kaydıyla, mesai saatleri ve günleri dışında da kurs düzenlenebilir. Kursların günlük bitiş saati, il müdürlüğü tarafından yüklenici ile imzalanacak sözleşme veya protokol ile belirlenir. (5) Kamu kurum ve kuruluşlarıyla protokol düzenlenmesi halinde üçüncü fıkrada yer alan günlük ve haftalık eğitim sürelerine ilişkin düzenlemeler dikkate alınmayabilir. (6) Günlük azami eğitimde kalabilme süreleri, günlük asgari kurs süresinin altında olan özel politika gerektiren gruplara yönelik düzenlenen kurslarda, kursiyerlerin alabilecekleri günlük azami eğitim sürelerinin belgelendirilmesi şartıyla bu süreler kadar eğitim verilir. Kursiyer sayısı. MADDE 26- (1) Özel sektör işyerleri ile düzenlenecek kurslara katılabilecek kursiyer sayısına esas sigortalı sayısı; hizmet sağlayıcıya ait vergi numarası altında ve kursun düzenleneceği ilde yer alan işyerlerine ait kursun başlama tarihinden önceki on iki aylık dönem içerisinde yer almak koşuluyla son üç aya/döneme ilişkin olarak SGK’ya verilen sigortalı sayısını gösterir belgede yer alan toplam prim gün sayısının doksana bölünmesi suretiyle hesaplanır. Bu şekilde hesaplanan sigortalı sayısı beş ile dokuz arasında olan işyerleri için kursiyer sayısı on iki kişiden, sigortalı sayısı on ile kırk dokuz arasında olan işyerleri için kursiyer sayısı yirmi dört kişiden, sigortalı sayısı elli ve daha fazla olan işyerleri için kursiyer sayısı sigortalı sayısının yüzde ellisinden fazla olamaz. Kursiyer sayısı sektör, meslek veya işyeri bazında Genel Müdürlük tarafından sınırlandırılabilir. (2) Kurs sınıfları; eğitici sayısı, eğitim yerinin kapasitesi ve donanımı ile kursa konu mesleğin özellikleri dikkate alınarak oluşturulur. Bir sınıfın en az on en fazla yirmi beş kursiyerden oluşması esastır. Ancak kamu kurum ve kuruluşlarıyla düzenlenecek kurslarda kursiyer sayısı il müdürlüğü tarafından belirlenebilir. (3) Kursiyer sayısının beş kişinin altına düşmesi halinde il müdürlüğü tarafından kurs iptal edilebilir. Ancak fiili kurs süresinin üçte ikisinin tamamlanması halinde kurs iptal edilmez. (4) Engellilere yönelik düzenlenen kurslarda en az beş kursiyer için de kurs düzenlenebilir. (5) Çalışanlara yönelik düzenlenen kurslarda bir sınıftaki kursiyer sayısı, eğitim mekânının uygunluğuna göre il müdürlüğü ile yüklenici arasında imzalanacak protokolle belirlenir. Kursa katılma şartları. MADDE 27- (1) Kursa katılmak için;. a) Genel Müdürlük tarafından belirlenecek usul ve esaslar kapsamında Kuruma kayıtlı işsiz olmak,. b) 15 yaşını tamamlamış ve Genel Müdürlük tarafından belirlenecek üst yaş sınırını aşmamış olmak,. c) Mesleğin gereklerine uygun olarak belirlenen özel şartlara sahip olmak,. ç) Kurum tarafından aynı meslekte düzenlenen kursu tamamlamamış olmak,. d) İş ve meslek danışmanlığı hizmetlerinden faydalanmak,. e) Emekli olmamak,. f) Yüklenicinin birinci veya ikinci derece kan hısımı veya eşi olmamak,. g) Kurslara katılmama yönünde yasaklılık uygulanmıyor olmak,. şartları aranacak olup Kurum, kursiyer adaylarından durumlarını gösterir belge isteyebilir. (2) Eğitimlere katılmalarına ve kurs sonunda da istihdam edilmelerine engel durumları bulunmadığı il müdürlüğü tarafından değerlendirilen yükseköğretim ve açık öğretim öğrencileri kurslara katılabilirler. (3) Kursu tamamlayan kursiyerler, kursu tamamlamalarından itibaren dokuz ay geçmeden yeni bir kurstan yararlanamazlar. (4) Kursa başladığı tarihten önceki bir yıl içerisinde yükleniciye ait vergi numarası altında yer alan işyerlerindeki sigortalılar, bu yüklenici ile düzenlenen kurslara katılamazlar. Konsorsiyum veya iş ortaklığının yüklenici olduğu kurslarda ise kursa başladığı tarihten önceki bir yıl içerisinde konsorsiyum veya iş ortaklığını oluşturan yüklenicilere ait vergi numarası altında yer alan işyerlerindeki sigortalılar, bu yükleniciler ile düzenlenen kurslara katılamazlar. (5) Ceza infaz kurumlarında bulunan ve kursa başladığı tarihten itibaren tahliyesine bir yıldan az süre kalmış olanlar, Genel Müdürlük tarafından belirlenecek usul ve esaslar kapsamında Kuruma kayıtlı işsiz olmak şartı hariç bu maddenin birinci fıkrasında belirtilen şartları taşımak kaydıyla kurslara katılabilirler. Bu kişilerden kurslara katılanların bilgileri il müdürlüğü tarafından sisteme girilir. (6) 22/5/2003 tarihli ve 4857 sayılı İş Kanunu kapsamında, çalışma yaşı ve çalıştırma yasağına ilişkin özel düzenlemeler çerçevesinde çalıştırılmaları yasaklananlar, bu kapsamda yer alan mesleklerdeki kurslara katılamazlar. Tehlikeli ve çok tehlikeli mesleklerde ilgili mevzuatın öngördüğü düzenlemeler saklı kalmak kaydıyla kurs düzenlenebilecektir. (7) İşsizlik ödeneği almakta olanların; son çalıştığı işin asgari koşullarına, kişisel kariyer ve statülerine, eğitim, yaş, ikamet ve sağlık koşullarına uygun eğitim olanağı sağlandığı takdirde eğitime katılmaları gerekir. Geçerli bir neden sunmadan eğitim almayı kabul etmeyen veya katıldığı eğitimi geçerli neden olmaksızın tamamlamayan kişilerin bu tarihten itibaren işsizlik ödeneği kesilir. (8) İşyerlerinde düzenlenen kurslara; il müdürlüğünün onayı alınmak şartıyla hizmet alımı ya da iş birliği yapılan işyerinin işçileri, mesleki bilgi ve becerilerini geliştirmek ve yeni teknolojilere uyum sağlamak amacıyla katılabilir. Bu kursiyerlere kursiyer zaruri gideri ödenmez ve kurs bitirme sertifikası verilir. (9) Kurstan;. a) Askerlik, tutukluluk, hamilelik, doğum, hastalık, işe giriş ve kursa devamı engelleyebilecek ikametgâh değişikliği gibi nedenler ile bu Yönetmelikte belirlenen devamsızlık süresini aşmaları sebebiyle ayrılmak durumunda kalanlar,. b) Durumları kursu takibe elverişli olmadığı için kursla ilişiği yüklenicinin teklifi ve il müdürlüğünün onayı ile kesilenler,. c) Devam ederken kursun iptal edilmesinden dolayı mezun olamayanlar dışında, il müdürlüğü tarafından kabul edilen geçerli bir mazereti olmadan ayrılanlar,. yirmi dört ay boyunca kurs veya programlardan yararlanamaz. (10) Kursiyer olarak seçilenler, hak ve yükümlülüklerini içeren kursiyer taahhütnamesini imzalamadan kursa katılamazlar. (11) Kamu kurum ve kuruluşları veya kamu kurumu niteliğindeki meslek kuruluşları ile Genel Müdürlük arasında imzalanan protokole istinaden iş birliği yöntemiyle düzenlenen kurslarda, kursiyerlerin işsiz olması şartı aranmaz. Kursiyerlerin seçimi. MADDE 28- (1) Kursiyerlerin seçim aşamasında iş ve meslek danışmanları aracılığı ile kursiyer adaylarına iş ve meslek danışmanlığı hizmetleri verilir. (2) İş ve meslek danışmanlığı hizmetinden faydalanan Kuruma kayıtlı işsizler arasından asıl ve asıl kursiyer sayısının en az yüzde yirmi beşi kadar yedek kursiyer, yüklenici ve Kurum personeli tarafından birlikte belirlenir. (3) Yüklenici, kursiyer seçmelerinden önce mülakatlar sırasında seçmede esas alacağı hususları il müdürlüğüne önceden bildirir. (4) Asıl kursiyerler ile yedek kursiyerlerin isimleri liste halinde il müdürlüğü tarafından uygun görülen yöntemle kurs başlama tarihinden önce ilan edilir. Geçerli mazereti olmaksızın kursa başlamayanların ve kursun başlangıcından itibaren geçen onda birlik fiili sürenin içerisinde olmak kaydıyla ayrılanların yerine yedek listeden yeni kursiyer alınır. Asıl kursiyer sayısının belirlenen yedek kursiyerler ile tamamlanamaması durumunda, eksik kontenjan Kuruma kayıtlı kişiler arasından tamamlanır. (5) Yüklenicinin mülakata katılacakların tamamını mülakat gününden önce sisteme kayıt etmesi ve kursa seçilmeyenlerin seçilmeme nedenlerini il müdürlüğüne bildirmesi gerekir. Devam zorunluluğu ve ilişik kesme. MADDE 29- (1) Kurslara devam zorunludur. Kurum tarafından kabul edilebilir mazereti olanlara yüklenicinin onayı alınmak şartı ile eğiticiler tarafından izin verilebilir. Ancak doktor raporu ile belgelenen en fazla beş günlük sağlık izni dışında bu izin süreleri, hangi sebeple olursa olsun fiili kurs süresinin onda birini aşamaz. Bu sürenin aşımı halinde kursiyerlerin kursla ilişikleri kesilir. Beş günü aşan sağlık izinleri onda birlik izin süresinden düşülür. (2) Kurslara yedek listeden alınan yeni kursiyerler, doktor raporu ile belgelenen en fazla beş günlük sağlık izni dışında kalan fiili sürenin onda biri kadar mazeret izni kullanabilir. (3) Kursun devamı sırasında ilgi ve yeteneklerinin kursu takibe elverişli olmadığı belirlenen kursiyerler ile belirlenmiş disiplin kurallarına uymayan kursiyerlerin yüklenicinin teklifi ve il müdürlüğü onayı ile kursla ilişikleri kesilebilir. Kursiyerlerin ilişik kesme işlemleri yazılı olarak gerçekleştirilir. (4) Kursiyerlerin devam durumlarını takip etmek üzere Kurum tarafından hazırlanan devam çizelgesi kullanılır. Devam çizelgelerinin Kurum tarafından belirlenen şekilde doldurulmasından ve il müdürlüğüne teslim edilmesinden yüklenici sorumludur. Kurstan ayrılanlar, yüklenici tarafından aynı gün içinde il müdürlüğüne yazılı olarak bildirilir. Ayrıca kursiyerlerin devam durumlarının, yüklenici tarafından haftalık olarak en geç ilgili haftanın cumartesi günü saat 23:59’a kadar sisteme girilmesi gerekir. Bu yükümlülüklerin aksatılmasından dolayı ortaya çıkabilecek zararlardan yüklenici sorumludur. İl müdürlüğü, yüklenicinin bu yükümlülüğünü yerine getirip getirmediğini kontrol eder. Giriş yapılmayan günler ile ilgili girişler il müdürlüğü tarafından tamamlanır. Kurum, kursiyerlerin devam durumlarını takip için bilgi iletişim teknolojilerini de kullanabilir. Kursların denetimi ve izlenmesi. MADDE 30- (1) Kurumun denetim yetkisi saklı kalmak kaydıyla, kursların denetimi, Denetim Kurulu ile bu Yönetmelik kapsamında belirlenen kurs sorumlusu tarafından yapılır. (2) Denetim Kurulunca yapılan denetimler ya da Kurum hizmetleri çerçevesinde gerçekleştirilecek ziyaretler sırasında yükleniciler gerekli kolaylığı sağlamakla yükümlüdür. (3) Denetim ve ziyaretler sırasında, kursun devam etmesine engel teşkil etmediği ve çözülebileceği değerlendirilen sorunların tespiti halinde, sorunların niteliği ve kursun süresi dikkate alınarak on iş gününü aşmamak üzere yazılı olarak verilen süre içinde sorunların giderilmesi istenir. (4) İl müdürlüğü tarafından belirlenecek kapsamda olması ve usul ve esaslarına sözleşmede yer verilmesi şartları ile eğitim süresince sınıflar yüklenici tarafından teknolojik araçlarla kaydedilir ve kayıtlar, denetim ve teftiş sırasında ihtiyaç duyulduğunda kullanılmak üzere beş yıl boyunca yüklenici tarafından muhafaza edilir. (5) İhtiyaç duyulması halinde kursların izlenmesi ve denetimi için Genel Müdürlük personeli de geçici olarak görevlendirilebilir. (6) Birinci fıkra kapsamında yapılan denetimin dışında kursun izlenmesi amacıyla il müdürlüğü her kurs için unvan farkı olmaksızın bir asıl ve bir yedek personeli kurs sorumlusu olarak görevlendirir. Kurs sorumlusu aşağıdaki sayılan iş ve işlemleri yerine getirmekle sorumludur:. a) Kursu, mülakat aşamasından itibaren istihdam aşaması da dâhil olmak üzere her safhasında yönetmek, incelemek, değerlendirmek, gerekli bilgi ve belgeleri almak. b) Kurs dosyasını, kursla ilgili evrak ve belgeleri, sözlü ve yazılı müracaat ve şikâyetleri incelemek. c) Ortaya çıkabilecek olumsuzlukları gerektiğinde yerinde incelemek. ç) Olumsuzlukların ve sorunların giderilip giderilmediğini takip etmek, giderilememesi durumunda, derhal gerekli işlemleri başlatmak; olumsuzluklar ve sorunları gerektiğinde ilgili makamlara iletmek. d) Sorumlu olduğu kursu kurs süresince en az bir kez ziyaret etmek. e) Kurs ile ilgili kaydedilen gelişmelerin ve varsa sorunların yer aldığı ara ve nihai raporları hazırlamak ve muhafaza etmek. f) Kursiyer, yüklenici ve eğiticilerin bu Yönetmelikte, sözleşmede veya protokolde ve ilgili mevzuatta belirlenmiş yükümlülüklerini yerine getirip getirmediklerini kontrol etmek. Sınav ve belgelendirme. MADDE 31- (1) 5544 sayılı Kanun çerçevesinde, mesleki yeterlilik belgesi verilebilen mesleklerde açılan kurslarda yüklenici, sınav, ölçme ve değerlendirme ile belgelendirme işlemlerini sınav ve belgelendirme konusunda yetkilendirilmiş kuruluşlar ile 5580 sayılı Kanun kapsamında bu alanda eğitim hizmeti veren kurumlar aracılığıyla yaptırır. Yüklenici, mücbir sebepler hariç kursun sona ermesinden itibaren en geç on iş günü içinde sınavın yapılmasını ve sınavın yapılmasının ardından en geç beş iş günü içinde sınav sonucunun açıklanmasını temin etmek için gerekli tüm tedbirleri almakla yükümlüdür. (2) Mesleki yeterlilik belgesi verilemeyen mesleklerde açılan kurslarda, kursiyerlerin eğitim sonundaki başarı durumları ayrıca bir komisyon kurulmaksızın kursun son günü yapılacak sınav ile belirlenir. Ancak il müdürlüğünün onayı olması halinde sınav, eğitimin sona ermesini takip eden on iş günü içinde yapılır. Sınavın bu şekilde yapılması durumunda, sınav yeri, tarihi, süresi ve yöntemi sınavdan en az on iş günü önceden duyurulur. Sınavın, merkezi olarak yapılması halinde il müdürlüğü personelinin katılma şartı aranmaz. Sınav sonuçlarının beş iş günü içinde açıklanması gerekir. Mazeretsiz olarak sınava katılmayan kursiyerler başarısız sayılır. Sınava katılamayanlardan mazereti il müdürlüğü tarafından kabul edilenler en geç beş iş günü içinde mazeret sınavına alınır. Sınav sonucuna ilişkin itirazlar sonucun açıklanmasından itibaren üç iş günü içinde sınavı yapan kurum veya kuruluşa yapılır. İtirazlar üç iş günü içinde sonuçlandırılır. Kursu başarıyla tamamlayanlara ilgili mevzuat kapsamında kurs bitirme belgesi veya sertifikası verilir. (3) Özel kanunlar ve uluslararası sözleşme veya anlaşmalarla izin verilen kurum veya kuruluşlar ve üniversiteler ile düzenlenecek kurslara konu mesleğin, mesleki yeterlilik belgesi verilebilen mesleklerden olması halinde, bu maddenin birinci fıkrasına göre, aksi halde bu yüklenicilerin kendi mevzuatlarına göre sınav ve belgelendirme işlemleri yapılır. (4) Kurum, düzenlenen kurslarda bu maddede belirtilen sınavlara ilave olarak uluslararası geçerliliği olan sınavları da sözleşme veya protokolde yer alması şartı ile yükleniciden talep edebilir. İstihdam yükümlülüğü. MADDE 32- (1) İstihdam yükümlülüğü kapsamındaki kursiyer sayısı, kesinleşen kursiyer sayısının, sözleşmede veya protokolde yer alan istihdam yükümlülük oranı ile çarpımı sonucu belirlenir. Bu çarpım sonucu bulunacak kesirli rakamlar, tama iblağ edilir. (2) Birinci fıkra kapsamında belirlenen sayıdaki kursiyerler, yüz yirmi günden az olmamak üzere en az fiili kurs gününün üç katı kadar süre ile istihdam edilir. İstihdam yükümlülüğü kapsamındaki kursiyerler kurs sınav sonucunun açıklandığı tarihten itibaren en geç otuz gün içinde işe başlatılır. Yüklenicinin, bu otuz günlük süre içinde başvurması ve il müdürlüğünün uygun görmesi halinde; otuz günlük işe başlatma süresi doksan güne kadar uzatılabilir. Otuz günlük sürenin hesaplanmasına, yüklenicinin il müdürlüğüne yazılı başvuru tarihi ile il müdürlüğünün başvuru sonucunu yazılı olarak yükleniciye bildirdiği tarih arasında geçen süreler dahil edilmez. İstihdam edilen kişilerin işe giriş bildirgeleri gerekli denetim ve incelemelerin yapılabilmesini sağlamak amacıyla işe girişi takip eden en geç otuzuncu gün yüklenici tarafından il müdürlüğüne yazılı olarak teslim edilir. (3) İstihdam yükümlülüğünün yerine getirilmesi yüklenicinin sorumluluğundadır. İstihdamın değerlendirilmesinde, esas olarak kursiyerin eğitim aldığı mesleğin Türk Meslekler Sözlüğündeki dörtlü birim grup kodu dikkate alınır. Ancak, il müdürlüğü tarafından uygun görülmek ve sözleşme veya protokolde belirtilmek şartı ile Türk Meslekler Sözlüğündeki kurs düzenlenen mesleğin bulunduğu benzer dörtlü birim grubu içerisinde yer alan mesleklerde de kursiyerlerin istihdam edilmeleri kabul edilecektir. SGK mevzuatı gereğince meslek kodunda yapılacak değişiklikler, değişiklik yapılan ay/dönem için geçerli sayılacaktır. Kurs konusu meslek veya kabul edilecek mesleklerde olmak şartı ile kursiyerlerin yüklenici tarafından veya kendi çabaları ile istihdamları veya kendi işlerini kurmaları yüklenicinin istihdam taahhüdünün değerlendirilmesinde dikkate alınacaktır. Bu fıkrada belirtilen durumlarda gerçekleşen istihdamın geçerli bir istihdam olarak kabul edilebilmesi için bu istihdamın yüz yirmi günden az olmamak üzere en az fiili kurs gününün üç katı kadar gerçekleştirilmesi gerekmektedir. (4) İstihdam yükümlülüğünün kısmen yerine getirilmesinde ve/veya istihdam edilenlerin ayrılması durumunda; istihdam yükümlülüğünün, ayrılmayı takip eden otuz gün içinde mezun kursiyerler arasından, yeterli olmaması halinde diğer kursiyerler arasından, bunun da yeterli olmaması halinde, yüklenicinin yazılı talebi sonunda il müdürlüğü tarafından en geç üç iş günü içinde gönderilen liste dikkate alınarak aynı veya yakın mesleklerde eğitim almış kişiler öncelikli olmak üzere, Kuruma en geç istihdamın başlama tarihi itibarıyla kayıt olmuş kişiler arasından eğitim verilen meslekte veya sözleşmede yer verilen meslekte tamamlanması gereklidir. Otuz günlük sürenin hesaplanmasına, yüklenicinin il müdürlüğünden liste talep tarihi ile il müdürlüğünün listeyi yazılı olarak yükleniciye teslim ettiği tarih arasında geçen süreler dâhil edilmez. Buna rağmen istihdam edilecek kişi bulunamaması halinde, Kuruma en geç istihdamın başlama tarihi itibarıyla kayıt yaptırılmak şartı ile diğer işsizler arasından yüklenici tarafından tespit edilen kişilerin istihdamı kabul edilebilecektir. Bu kapsamda diğer işsizler arasından istihdam edilecek kişi sayısı, yüklenici ile aynı meslekte daha önce düzenlenen kurslara katılan kursiyerler hariç olmak üzere kesinleşen kursiyer sayısının yüzde yirmi beşini geçemez. (5) İstihdam edilmiş olmalarına rağmen istihdam süresi tamamlanmadan ayrılan kişilerin yerine süresi içinde istihdam edilen kişiler, ayrılan kişilerden kalan istihdam süresini tamamlar. (6) Özel sektör işyerleri ile düzenlenen kurslarda; istihdam yükümlülüğünün yerine getirilebilmesi için kursiyerlerin yükleniciye ait vergi numarası altında yer alan işyeri veya işyerlerinde istihdam edilmesi gerekir. Diğer yükleniciler ile bunların birlikte kurdukları konsorsiyumlar ve iş ortaklıkları, kursiyerleri kendi bünyelerinde istihdam etmek suretiyle istihdam yükümlülüğünü yerine getiremez. Özel sektör işyerlerinin kendi aralarında kurdukları konsorsiyumlarda istihdam yükümlülüğü bu işyerlerinin herhangi birinde yerine getirilebilir. Özel sektör işyerleri ile diğer hizmet sağlayıcıların birlikte kurdukları konsorsiyumlarda ise istihdam yükümlülüğü sadece özel sektör işyerinde yerine getirilir. (7) İstihdam yükümlülüğünün sınav sonucunun açıklandığı tarihten itibaren fiili kurs süresinin en fazla dört katı kadar sürede tamamlanması gerekmektedir. Süresi yüz yirmi günden az olan kurslar için bu süre dört yüz seksen gün olarak uygulanır. İl müdürlüğü tarafından uygun görülmesi halinde bu sürelere altmış gün ilave edilebilir. Kurs sonrasında aynı meslekte işbaşı eğitim programına katılanlar için bu süre ilgili programın bittiği tarihten itibaren başlar. (8) Yükleniciler, istihdam yükümlülüğünün yerine getirildiğini SGK işe giriş bildirgesi veya SGK sigortalı hizmet listesi gibi belgeler ile belgelendirmek ve il müdürlüğüne bu maddenin ikinci ve yedinci fıkrasında belirtilen süreler içinde vermekle yükümlüdürler. İl müdürlüğü, istihdam yükümlülüğünün yerine getirilip getirilmediğinin kontrol edilmesi amacıyla yükleniciden bilgi ve belge isteyebilir ve yerinde denetim veya inceleme yapabilir. (9) Kursiyerler; ikamet, öğrenim durumu, cinsiyet, yaş gibi niteliklerine uygun olarak kendilerine teklif edilen en az üç iş teklifinden birini kabul etmekle yükümlüdürler. (10) İstihdam edildiği tarihten önceki bir yıl içerisinde sigortalı olarak çalıştığı işyerine ait vergi numarası altında yer alan işyerlerinde işe yerleştirilenler istihdam yükümlülüğü kapsamında değerlendirilmez. (11) Kurs konusu meslek veya kabul edilecek mesleklerde olmak şartı ile kursiyerlerin yüklenici tarafından veya kendi çabaları ile istihdamları veya kendi işlerini kurmaları yüklenicinin istihdam taahhüdünün değerlendirilmesinde dikkate alınacaktır. Bu fıkrada belirtilen durumlarda gerçekleşen istihdamın geçerli bir istihdam olarak kabul edilebilmesi için bu istihdamın yüz yirmi günden az olmamak üzere en az fiili kurs gününün üç katı kadar gerçekleştirilmesi gerekmektedir. Kurs giderleri ve giderlerin ödenmesi. MADDE 33- (1) Kurs giderleri;. a) Hizmet alımı ile gerçekleştirilen kurslarda hizmet alım bedelinden,. b) Özel sektör işyerleri ile iş birliği yöntemi ile gerçekleştirilen kurslarda eğitici giderinden,. c) Kurum Yönetim Kurulunca belirlenen ve eğitime katıldıkları fiili gün üzerinden kursiyerlere ödenen zaruri giderlerden,. ç) Kursa devam edilen süre içerisinde 5510 sayılı Kanunun 5 inci maddesinin birinci fıkrasının (e) bendi gereği ödenecek sigorta primlerinden,. oluşur. (2) Eğitici ücreti ödenmesi gereken durumlarda, 14/7/1965 tarihli ve 657 sayılı Devlet Memurları Kanununun 89 uncu ve 176 ncı maddesi esas olmak üzere;. a) Eğiticinin MEB’de görevli olması durumunda 5/3/1964 tarihli ve 439 sayılı Milli Eğitim Bakanlığına Bağlı Yüksek ve Orta Dereceli Okullar Öğretmenleri ile İlkokul Öğretmenlerinin Haftalık Ders Saatleri ile Ek Ders Ücretleri Hakkında Kanun ve ilgili mevzuat,. b) Eğiticinin üniversitede görevli olması veya üniversite tarafından eğitici olarak görevlendirilmesi durumunda 11/10/1983 tarihli ve 2914 sayılı Yükseköğretim Personel Kanunu ve ilgili mevzuat,. c) Eğiticinin bunlar dışındaki kurum ve kuruluşlarda görevli olması veya serbest çalışması durumlarında ise MEB’de görevli öğretmenlere yapılan ödeme ile ilgili mevzuat hükümleri dikkate alınacaktır. (3) Hizmet alımı kapsamında yükleniciye yapılan ödemelerde, kursa fiili olarak katılan kursiyer sayısı esas alınır. Kursun uygulandığı takvim ayı içerisinde kursiyerlerce alınan toplam kurs ders saatinin, kursiyer başı ders saat maliyetinin ve kursiyer sayısının çarpılmasıyla bulunan tutar üzerinden ödeme yapılır. Kursiyerlerin eğitime katılmadıkları günler hesaplamaya dâhil edilmez. (4) Hizmet alımı kapsamında yükleniciye yapılacak ödemeler, aylık hak edişler halinde yapılır. Ödeme gerekli değerlendirmeler yapıldıktan sonra 27/6/2007 tarihli ve 26565 sayılı Resmî Gazete’de yayımlanan Sosyal Güvenlik Kurumları Harcama Belgeleri Yönetmeliğinde belirtilen belgeler karşılığında gerçekleştirilir. Son ayın hak ediş ödemesi ise kursiyerlerin belgelerini almalarından sonra yapılır. Aylık hak ediş ödemelerinin yapılabilmesi için yüklenici tarafından vergi dairelerine 6183 sayılı Kanunun 22/A madddesi kapsamında vadesi geçmiş borcun bulunmadığına ilişkin belge, SGK primi, prime ilişkin borç ile SGK ve Kurum tarafından kesilmiş ve ödenmemiş idari para cezası olmadığına veya bunların yapılandırıldığına dair belge ibraz edilir. (5) Vergi, resim ve harç giderleri sözleşme bedeline dâhildir. İlgili mevzuat gereğince hesaplanacak KDV sözleşme bedeline dâhil olmayıp bu vergi tutarı Kurum tarafından yükleniciye ödenir. (6) Hak ediş ödemeleri banka veya PTT hesabı üzerinden yapılır. (7) Kurslara katılan kursiyerlerin her birine, katıldıkları her tam fiili eğitim günü için, miktarı Yönetim Kurulunca belirlenen kursiyer zaruri gideri ödenir. Yarım gün veya daha az süre ile kursa katılmış olan kursiyerlere bu günler için ödeme yapılmaz. (8) Kursiyerlere yapılacak ödemeler, il müdürlükleri tarafından Kurumun belirleyeceği banka veya PTT aracılığıyla gerçekleştirilir. (9) 18 yaşından küçük kursiyerler ile zihinsel engellilere yönelik olarak düzenlenen kurslarda kursiyerlere yapılacak ödemeler, veli veya kayyum veya vasileri aracılığıyla kursiyerler adına banka veya PTT üzerinden yapılır. (10) Cezaevlerinde bulunan hükümlülere yönelik düzenlenen kurslara katılan kursiyerlerin her fiili kurs günü için ödemeleri, ilgili mevzuatına ve özel şartlarına göre yapılır. İdari ve mali yaptırımlar. MADDE 34- (1) Yüklenici tarafından yürütülen kurs kapsamında ilgili kişilerce yapılan inceleme ve denetimlerde; sözleşme, protokol ve mevzuat hükümlerine aykırı olduğu tespit edilen, yapılan yazılı uyarıya rağmen giderilemeyen ve sözleşme veya protokol konusu işin uygulanmasına engel olduğuna il müdürlüğü tarafından karar verilen aşağıdaki durumlarda, sözleşme veya protokol feshedilir, teminat gelir kaydedilir, sözleşme kapsamında KDV dâhil yükleniciye yapılan ödemeler, protokol kapsamında ise yapılan tüm ödemeler ödeme tarihinden itibaren işletilecek yasal faizi ile birlikte yükleniciden tahsil edilir ve söz konusu yüklenici yirmi dört ay süreyle bu Yönetmelik kapsamında düzenlenen kurs veya programlardan yararlandırılmaz:. a) Eğitime katılan kursiyerlerin, yüklenicinin kayıtlı ve/veya kayıt dışı çalışanı olduğunun tespit edilmesi ve bu kişilerin yapılan yazılı uyarıya rağmen kursla ilişiğinin kesilmemesi. b) Yüklenici tarafından, sözleşme veya protokol konusu eğitim hizmetlerinin il müdürlüğünün yazılı onayını almaksızın üçüncü şahıslara yaptırıldığının tespit edilmesi. c) Yüklenicinin ağır hastalık, tutukluluk, mahkûmiyet, ölüm, iflas gibi hallerde sözleşmeden veya protokolden doğan yükümlülüklerini yerine getiremediğinin tespit edilmesi. ç) Kursun yürütülmesini engelleyen mücbir sebebin (doğal afet, kanuni grev, genel salgın hastalık, yangın, kısmi veya genel seferberlik ilanı gibi) meydana geldiği tarihi izleyen yirmi iş günü içinde il müdürlüğüne yazılı olarak bildirimde bulunulması ve bu durumun yetkili merciler tarafından belgelendirilmesi durumu hariç olmak üzere, yüklenicinin sözleşme veya protokol hükümlerinden doğan yükümlülüklerini süresi içinde yerine getirmemesi ve sözleşmeye veya protokole aykırı tutum ve davranışını düzeltmemesi. d) Bu fıkranın (ç) bendinde belirtilen mücbir sebeplerden dolayı il müdürlüğü veya yüklenici sözleşmeyi veya protokolü tek taraflı olarak feshedebilir. Ancak, yüklenicinin mücbir sebebe dayalı bir süre uzatımı talebi varsa ve bu talep il müdürlüğü tarafından kabul edilmişse, il müdürlüğünün sözleşmeyi veya protokolü feshedebilmesi için uzatılan sürenin sonunda işin bu sözleşmeye uygun şekilde tamamlanmamış olması gerekir. (2) Sözleşme veya protokol imzalandıktan sonra, mücbir sebepler dışında, yüklenicinin mali acz içinde bulunması veya teknik ve idari yönden yetersiz durumda olması nedeniyle taahhüdünü yerine getiremeyeceğini gerekçeleri ile birlikte yazılı olarak Kuruma bildirmesi halinde, ayrıca protesto çekmeye gerek kalmaksızın sözleşme veya protokol feshedilir, teminat gelir kaydedilir, sözleşme kapsamında KDV dâhil yükleniciye yapılan ödemeler, protokol kapsamında ise yapılan tüm ödemeler ödeme tarihinden itibaren işletilecek yasal faizi ile birlikte yükleniciden tahsil edilir. (3) Sözleşme veya protokol süresince yüklenici tarafından 4734 sayılı Kanuna göre yasak fiil veya davranışlarda bulunma, hileli iflas etme, hile, tehdit, nüfuz kullanma, çıkar sağlama, irtikap, rüşvet suretiyle veya başka yollarla sözleşme konusu işlemlere fesat karıştırılması veya sahte belge düzenlenmesi veya bunlara teşebbüs edildiğinin ilgili birimlerce tespit edilmesi hallerinde sözleşme veya protokol feshedilir, teminat gelir kaydedilir, sözleşme kapsamında KDV dahil yükleniciye yapılan ödemeler, protokol kapsamında ise yapılan tüm ödemeler ödeme tarihinden itibaren işletilecek yasal faizi ile birlikte yükleniciden tahsil edilir ve söz konusu yüklenici bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. Bu durumdaki yükleniciler ile protokol veya sözleşme imzalanmış olsa dahi henüz fiili olarak başlatılmamış olan kurslara ilişkin protokol ve sözleşmeler de iptal edilir. (4) 23 üncü maddenin üçüncü fıkrasına aykırı davranıldığının tespit edilmesi halinde yüklenici ile imzalanan sözleşme veya protokol feshedilir, teminat gelir kaydedilir, sözleşme kapsamında KDV dahil yükleniciye yapılan ödemeler, protokol kapsamında ise yapılan tüm ödemeler ödeme tarihinden itibaren işletilecek yasal faizi ile birlikte yükleniciden tahsil edilir ve söz konusu yüklenici bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (5) 25 inci maddenin üçüncü fıkrasında belirtilen sürelere aykırı davrandığı tespit edilen yüklenici ile imzalanan sözleşme veya protokol feshedilir, teminat gelir kaydedilir, sözleşme kapsamında KDV dahil yükleniciye yapılan ödemeler, protokol kapsamında ise yapılan tüm ödemeler ödeme tarihinden itibaren işletilecek yasal faizi ile birlikte yükleniciden tahsil edilir ve söz konusu yüklenici bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (6) 27 nci maddede sayılan şartları sağlamadığı halde kursa katıldığı tespit edilen kişilere yapılan ve bu kişiler için KDV dâhil yükleniciye yapılan tüm ödemeler ödeme tarihinden itibaren işletilecek yasal faizi ile birlikte bu kişilerden tahsil edilir ve söz konusu kişiler bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (7) 30 uncu maddenin üçüncü fıkrası kapsamında tespit edilen sorun kursun devamını etkilemeyecek düzeyde ise, il müdürlüğü yükleniciye yapılacak ödemeleri sorun giderilene kadar durdurur. Sorun giderilmez ise sözleşme veya protokol feshedilir ve ödemeler yapılmaz, teminat gelir kaydedilir, sözleşme kapsamında KDV dahil yükleniciye yapılan ödemeler, protokol kapsamında ise yapılan tüm ödemeler ödeme tarihinden itibaren işletilecek yasal faizi ile birlikte yükleniciden tahsil edilir ve söz konusu yüklenici bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (8) 30 uncu maddenin dördüncü fıkrası kapsamındaki yükümlülüğünü yerine getirmediği tespit edilen yüklenici bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (9) 32 nci maddenin dokuzuncu fıkrası kapsamında, il müdürlüğü tarafından kabul edilen geçerli bir mazereti olmaksızın kendilerine teklif edilen en az üç işten birini kabul etmeyen veya istihdam edildiği işten mazeretsiz olarak ayrılan kursiyerler, bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (10) İstihdam yükümlülüğünün;. a) Süresi içinde hiç yerine getirilmemesi halinde; sözleşme veya protokol feshedilir, teminat gelir kaydedilir, sözleşme kapsamında KDV dâhil yükleniciye yapılan ödemeler, protokol kapsamında ise yapılan tüm ödemeler ödeme tarihinden itibaren işletilecek yasal faizi ile birlikte geri alınır ve söz konusu yüklenici yirmi dört ay süreyle bu Yönetmelik kapsamında düzenlenen kurs veya programlardan yararlandırılmaz. b) Süresi içinde eksik gerçekleştirilmesi halinde; sözleşme kapsamında KDV dâhil yükleniciye yapılan ödemenin, protokol kapsamında ise yapılan tüm ödemelerin, istihdam edilmesi gereken kursiyer sayısına bölünmesi ile bulunan kişi başı ortalama maliyetin istihdam edilmeyen kursiyer sayısı ile çarpımı sonucu bulunan tutar, ödeme tarihinden itibaren işletilecek yasal faizi ile birlikte yükleniciden tahsil edilir veya varsa yüklenicinin alacaklarından mahsup edilir. Yasal faiz hariç geri alınacak ve/veya mahsup edilecek tutar, toplam kurs giderinden fazla olamaz. Ayrıca istihdam edilmeyen kursiyer sayısının, istihdam edilmesi gereken toplam kursiyer sayısına oranı kadar teminat miktarı gelir kaydedilir ve söz konusu yüklenici yirmi dört ay süreyle bu Yönetmelik kapsamında düzenlenen kurs veya programlardan yararlandırılmaz. c) Süresi geçtikten sonra gerçekleştirilmesi halinde; yükümlülüğünü yerine getiren yüklenicinin durumunu belgelemesi ve konunun il müdürlüğü tarafından değerlendirilerek uygun bulunması halinde yükleniciye uygulanan sözleşme veya protokol yapılmamasına ilişkin yaptırım il müdürlüğü tarafından sistem üzerinden kaldırılır. Bu hususa ilişkin durum tutanak ve eki belgelerle dosyada muhafaza edilir. Gelir kaydedilen teminat iade edilmez. Bu fıkranın (a) ve (b) bentlerindeki uygulanan mali yaptırımlar ise saklıdır. (11) Teklif veremeyecek durumda iken teklif veren, teklif sırasında yanıltıcı bilgi ve belgeler vermek suretiyle Kurumu aldatmaya yönelik girişimlerde bulunduğu tespit edilen, kesin teminat vermeyen, il müdürlüğü tarafından kabul edilen mücbir sebepler hariç sözleşme imzalamaya davet edildiği halde sözleşme imzalamaktan imtina eden isteklilerin geçici teminatları Kuruma gelir kaydedilir ve bu durumdaki istekli yirmi dört ay süreyle bu Yönetmelik kapsamında düzenlenen kurs veya programlardan yararlandırılmaz. (12) Hizmet alımı yöntemi ile düzenlenen kurslarda yüklenici hakkında uygulanacak yaptırımlar ülke genelinde, iş birliği yöntemi ile düzenlenen kurslarda ise yaptırıma neden olan kursun düzenlendiği ilde uygulanacaktır. (13) Hakkında yasaklılık uygulanan kursiyerler ise ülke genelinde bu Yönetmelik kapsamında düzenlenen kurs ve programlardan yirmi dört ay süreyle yararlandırılmaz. (14) Sözleşme, protokol veya mevzuat hükümlerine aykırılığın genel zamanaşımı süresi içinde teftiş veya inceleme yoluyla ya da yargı kararı ile tespiti halinde de ilgili yaptırımlar uygulanır. DÖRDÜNCÜ BÖLÜM. İşbaşı Eğitim Programı. Programın amacı. MADDE 35- (1) İşbaşı eğitim programı, Kuruma kayıtlı işsizlerin önceden edindikleri teorik bilgileri uygulama yaparak pekiştirmelerini veya mesleki deneyim kazanmalarını sağlamak amacıyla düzenlenir. Program düzenlenebilecek meslekler ve uygulanacak işyerleri. MADDE 36- (1) İşbaşı eğitim programı, katılımcının mesleki deneyim kazanmasını sağlayacak mesleklerde düzenlenir. Program düzenlenecek meslekleri belirlemeye Genel Müdürlük yetkilidir. (2) Türk Meslekler Sözlüğünde nitelik gerektirmeyen meslekler grubunda yer alan mesleklerde program düzenlenemez. (3) İşbaşı eğitim programı, programın başladığı ayda ve program süresince sigortalı sayısını gösterir belgede yer alan toplam prim gün sayısının otuza bölünmesi suretiyle belirlenmek üzere en az beş sigortalıya sahip olan ve katılımcıların en az yüzde yetmişini, altmış günden az olmamak üzere fiili program gününün en az üç katı kadar süreyle istihdam edeceğini taahhüt eden işverenlerle düzenlenebilir. (4) 10/12/2003 tarihli ve 5018 sayılı Kamu Malî Yönetimi ve Kontrol Kanununa ekli (I), (II), (III) ve (IV) sayılı cetvellerde yer alan kurum ve kuruluşlar ile belediyeler ve il özel idareleri, belediyeler ve il özel idareleri tarafından kurulan birlik ve işletmeler, bütçeden yardım alan kuruluşlar ile özel kanunla kurulmuş diğer kamu kurum, kurul, üst kurul ve kuruluşları, kamu iktisadi teşebbüsleri ve bunların bağlı ortaklıkları ile müessese ve işletmeleri ve sermayesinin %50’sinden fazlası kamuya ait olan diğer ortaklıklara ait işverenler ile Kurum tarafından bu Yönetmelik kapsamında yasaklılık uygulanan işverenler yaptırım süresince programdan yararlanamazlar. (5) İşveren, işyerini diğer işverenlere devrettiğinde, devam etmekte olan işbaşı eğitim programı ve istihdam yükümlülüğü de devir kapsamında ise devralan işverene aktarılır. (6) Kısa çalışma ve ücret garanti fonu uygulamasından yararlanan işyerleri, bu uygulamalardan yararlandıkları dönemde hiçbir şekilde işbaşı eğitim programından yararlanamazlar. (7) İşbaşı eğitim programının düzenleneceği ilde aynı veya yakın meslekte sigortalısı olmayan işyerlerinde program düzenlenemez. Kontenjana esas sigortalı sayısının ve kontenjanın belirlenmesi. MADDE 37- (1) İşbaşı eğitim programına katılabilecek katılımcı sayısına esas sigortalı sayısı, işverene ait vergi numarası altında ve programın düzenleneceği ilde yer alan işyerleri için programın başlangıç ayından önceki on iki aylık dönem içerisinde yer almak koşuluyla son altı aya veya altı aylık döneme ilişkin olarak SGK’ya verilen sigortalı sayısını gösterir belgede yer alan toplam prim gün sayısının yüz seksene bölünmesi suretiyle hesaplanır. (2) İşveren tarafından, birinci fıkra kapsamında hesaplanan sigortalı sayısının en fazla yüzde otuzuna kadar katılımcı talep edilebilir. Söz konusu talebe ve kontenjan kullanımına ilişkin uygulama usul ve esasları Genel Müdürlük tarafından belirlenir. (3) Belirlenen kontenjanın bir kısmının kullanılarak tekrar başvuru yapılması halinde, programa katılabilecek kişi sayısına ilişkin kontenjan hesaplama, yeni programın başlama ayına göre bu maddenin birinci ve ikinci fıkrası kapsamında tekrar yapılır ve kalan kontenjan kadar katılımcı ile program düzenlenebilir. Sigortalı sayısının takibi ve fazla kontenjan kontrolü. MADDE 38- (1) İşbaşı eğitim programı düzenlenen işverenin aylık sigortalı sayısı takibi, program düzenlenen aya/döneme ilişkin olarak programın düzenlendiği ilde yer alan işyerlerindeki sigortalı sayısını gösterir belgedeki toplam prim gün sayısının otuza bölünmesiyle yapılacaktır. (2) 37 nci maddenin birinci fıkrası kapsamında hesaplanan sigortalı sayısı ile bu maddenin birinci fıkrası kapsamında hesaplanan aylık sigortalı sayısı arasındaki fark, 37 nci maddenin birinci fıkrası kapsamında hesaplanan sigortalı sayısının yüzde onundan fazla olamaz. Aradaki farkın bu orandan fazla olması durumunda birinci fıkra kapsamında hesaplanacak aylık sigortalı sayısına göre kontenjan hesaplanarak işveren tarafından fazla kontenjan kullanılıp kullanılmadığı tespit edilecektir. Programa katılma şartları. MADDE 39- (1) İşbaşı eğitim programına katılabilmek için;. a) Genel Müdürlük tarafından belirlenecek usul ve esaslar kapsamında Kuruma kayıtlı işsiz olmak,. b) 15 yaşını tamamlamış ve Genel Müdürlük tarafından belirlenecek üst yaş sınırını aşmamış olmak,. c) İşverenin birinci veya ikinci derece kan hısımı veya eşi olmamak,. ç) Emekli olmamak,. d) Programa başladığı tarihten önceki bir yıl içerisinde program düzenlenecek işverene ait vergi numarası altında yer alan işyerlerinde sigortalı olmamak,. e) İş ve meslek danışmanlığı hizmetlerinden faydalanmak,. şartları aranır. (2) İşsizlik ödeneği alan kişiler de katılımcı olabilirler. Ancak bu kişiler işsizlik ödeneği aldıkları süre boyunca işten ayrılma bildirgesinin tarafı olan işyerinin bağlı olduğu vergi numarası altında yer alan işyerlerinde düzenlenen programda katılımcı olamazlar. (3) 4857 sayılı Kanun kapsamında, çalışma yaşı ve çalıştırma yasağına ilişkin özel düzenlemeler çerçevesinde çalıştırılmaları yasaklananlar programlara katılamazlar. Tehlikeli ve çok tehlikeli mesleklerde ilgili mevzuatın öngördüğü düzenlemeler saklı kalmak kaydıyla program düzenlenebilecektir. Programların süresi. MADDE 40- (1) Program süresi, günlük en az beş en fazla sekiz saat olmak üzere, haftalık kırk beş saatten ve altı günden, toplamda ise iki yüz kırk fiili günden fazla olamaz. Programa katılım saatleri; denetim imkânları dikkate alınmak, sözleşmede belirtilmek ve il istihdam ve mesleki eğitim kurulunun onayı alınmak şartlarıyla il müdürlüğü tarafından belirlenebilir. (2) Programların süresi, birinci fıkrada belirlenen süreler aşılmamak koşuluyla sektör, meslek veya işyeri bazında Genel Müdürlük tarafından değerlendirme yapılarak sınırlandırılabilir. Devam zorunluluğu. MADDE 41- (1) Katılımcıların programa devam etmeleri zorunludur. Kabul edilebilir mazereti olan katılımcılara, işveren ya da işveren vekili tarafından mazeret izni verilebilir. Bu izinler, katılımcıların devam çizelgelerine yazılır. Ancak, bu izin sürelerinin toplamı, doktor raporu ile belgelenebilen en fazla beş günlük sağlık izni dışında, hangi sebeple olursa olsun toplam fiili program süresinin onda birini aşamaz. Bu sürenin aşımı halinde, katılımcıların programla ilişikleri kesilir. Beş günü aşan sağlık izinleri onda birlik izin süresinden düşülür. Program giderleri ve giderlerin ödenmesi. MADDE 42- (1) Programa devam ettiği günler için Yönetim Kurulu tarafından belirlenen tutarda zaruri gider katılımcıya ödenir. Genel Müdürlükçe belirlenecek mücbir sebep hallerinde programa devam edilmeyen günler için de Yönetim Kurulu tarafından karar alınarak katılımcıya ödeme yapılabilir. (2) Programlara devam edilen süre içerisinde 5510 sayılı Kanunun 5 inci maddesinin birinci fıkrasının (e) bendi kapsamında her bir katılımcı için tahakkuk edecek sigorta primleri Kurum tarafından ödenir. (3) Katılımcılara yapılacak ödemeler, il müdürlükleri tarafından Kurumun belirleyeceği banka veya PTT aracılığıyla gerçekleştirilir. Sözleşme imzalanması. MADDE 43- (1) İşbaşı eğitim programlarından yararlanacak olan işyeri ile katılımcı arasında işbaşı eğitim programı sözleşmesi imzalanır. Ancak işbaşı eğitim programı sözleşmesinin Kurum yönünden hüküm ifade etmesi il müdürlüğünün onayına bağlıdır. Sözleşmenin içeriği, şartları ve şekli Kurum tarafından belirlenir. Taraflar sözleşmede yer alan yükümlülüklerini süresi içinde yerine getirmek zorundadırlar. Sözleşmenin sona ermesi ve feshi. MADDE 44- (1) Sözleşme, sözleşmede belirtilen sürenin bitimi veya sözleşmenin feshi ile sona erer. (2) Taraflar, 4857 sayılı Kanunun 24 üncü ve 25 inci maddelerinin birinci fıkralarının (II) numaralı bentlerinde yer alan hükümleri (25 inci maddenin birinci fıkrasının (II) numaralı bendinin (g) alt bendi hariç olmak üzere) kıyasen uygulamak suretiyle sözleşmeyi fesih yetkisine sahiptir. Sözleşmenin feshedilebilmesi için; durumun fesih kararı alan tarafça aynı gün içinde yazılı olarak ve gerekçeleriyle birlikte sözleşmenin diğer tarafına ve en geç üç iş günü içinde il müdürlüğüne bildirmesi gerekmektedir. Fesih kararı, il müdürlüğü tarafından uygun görülmesi halinde, fesih kararının alındığı tarih itibarıyla geçerlilik kazanır. (3) İl müdürlüğü, sözleşmede belirtilen hususlara uyulmaması, gerçeğe aykırı beyanda bulunulmasının tespiti nedenleriyle sözleşmeyi feshedebilir ve bu durumda fesih kararını aynı gün içinde yazılı olarak taraflara bildirir. (4) İl müdürlüğünün de uygun görmesi şartıyla, programın dörtte birlik süresi içerisinde taraflar karşılıklı anlaşarak sözleşmeyi fesih yetkisine sahiptir. Denetimler ve ziyaretler. MADDE 45- (1) Programlara ilişkin denetimler, Kurumun denetim yetkisi saklı kalmak şartı ile Denetim Kurulu tarafından yapılır. (2) Birinci fıkra kapsamında yapılan denetimin dışında programın izlenmesi amacıyla il müdürlüğü her program için unvan farkı olmaksızın bir asıl ve bir yedek personeli program sorumlusu olarak görevlendirir. Program sorumlusu;. a) Programı her safhasında incelemek, değerlendirmek, yönetmek, gerekli bilgi ve belgeleri almak,. b) Program dosyasını, programla ilgili evrak ve belgeleri, sözlü/yazılı müracaat ve şikâyetleri incelemek,. c) Ortaya çıkabilecek olumsuzlukları gerektiğinde yerinde incelemek,. ç) Olumsuzlukların ve sorunların giderilip giderilmediğini takip etmek, giderilememesi durumunda, derhal gerekli işlemleri başlatmak, olumsuzluklar ve sorunları gerektiğinde ilgililere iletmek,. d) Sorumlu olduğu programı, program süresince en az bir kez ziyaret etmek,. e) Program ile ilgili kaydedilen gelişmelerin ve varsa sorunların yer aldığı raporları hazırlamak ve muhafaza etmek,. f) Katılımcı ve işverenlerin bu Yönetmelik, sözleşme ve ilgili mevzuatta belirlenmiş yükümlülüklerini yerine getirip getirmediklerini kontrol etmek,. zorundadır. İşverenin yükümlülükleri. MADDE 46- (1) Program düzenleyen işveren aşağıda belirtilen hususlara uymakla yükümlüdür:. a) Katılımcının programa katıldığı mesleğe yönelik işbaşı eğitimini fiilen sağlamak. b) Kurum ile imzalanan işbaşı eğitim sözleşmesinde belirtilen görev, sorumluluk ve yükümlülüklere uymak. c) Katılımcının programdan usulüne uygun şekilde yararlanmasını ve deneyim sahibi olmasını sağlamak üzere gerekli mesleki bilgiye ve deneyime sahip en az bir sigortalısını program sorumlusu olarak belirlemek. ç) Programın başlatılması ve devamı sırasında, programın ilgili mevzuata ve sözleşme hükümlerine uygunluğuna yönelik olarak il müdürlüğü tarafından alınan tedbirleri uygulamak ve gereğini yapmak. (2) Kurum tarafından belirlenen usul ve esaslar kapsamında programın başlangıcından bitişine kadar olan süre içerisinde katılımcıların devam durumlarını haftalık olarak en geç cumartesi saat 23:59’a kadar sisteme girilmesini sağlamak ve devam durumlarının sisteme girilmemesinden dolayı ortaya çıkabilecek zararları karşılamak. (3) Programın başlatılması ve devamı sırasında, programın ilgili mevzuata ve sözleşme hükümlerine uygunluğunun sağlanması amacıyla il müdürlüğü tarafından istenen belgeleri süresi içerisinde ibraz etmek. İdari ve mali yaptırımlar. MADDE 47- (1) İşverenin, 36 ncı maddenin üçüncü fıkrasında belirtilen taahhüdünü yerine getirmediğinin tespiti halinde; sözleşme kapsamında yapılan tüm ödemelerin istihdam edilmesi gereken katılımcı sayısına bölünmesi ile bulunacak tutarın, yükümlülük kapsamında olmasına rağmen istihdam edilmeyen katılımcı sayısı ile çarpımı sonucu hesaplanacak tutar, program kapsamındaki ilk ödeme tarihinden itibaren işletilecek yasal faizi ile birlikte işverenden tahsil edilir ve söz konusu işveren bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (2) 38 inci maddenin ikinci fıkrası kapsamında işverenin hak ettiği kontenjandan fazla sayıda katılımcı ile programdan yararlandığının tespiti halinde; kontenjan fazlası katılımcı sayısı kadar katılımcıya ve katılımcı adına kontenjan fazlası oluşan ayın başından itibaren yapılan tüm ödemeler, ödeme tarihinden itibaren işletilecek yasal faizi ile işverenden tahsil edilir. Tahsil edilecek tutar ay içinde en fazla ödeme yapılan gün sayısı esas alınarak belirlenir. (3) 40 ıncı maddenin birinci fıkrasında belirtilen sürelere aykırı davrandığı veya 46 ncı maddede belirlenen yükümlülüklerini yerine getirmediği tespit edilen işveren ile imzalanan sözleşme feshedilir, sözleşme kapsamında yapılan tüm ödemeler ödeme tarihinden itibaren işletilecek yasal faizi ile birlikte işverenden tahsil edilir ve söz konusu işveren bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (4) 44 üncü maddenin ikinci ve üçüncü fıkralarına göre sözleşmenin feshedildiği durumlarda, katılımcıya ve katılımcı adına Kurum tarafından yapılan tüm ödemeler, ödeme tarihinden itibaren işletilecek yasal faizi ile birlikte feshe neden olan taraftan tahsil edilir ve feshe neden olan taraf bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (5) Birden fazla katılımcının bulunduğu programda sadece feshe neden olan katılımcının sözleşmesi feshedilir. (6) İşverenin birinci veya ikinci derece kan hısımı veya eşi olan kişilerin veya işverenin sigortalılarının katılımcı olduklarının tespiti halinde, bu durumdaki katılımcılara ve katılımcılar adına yapılan tüm ödemeler ödeme tarihinden itibaren işletilecek yasal faizi ile birlikte işverenden tahsil edilir ve söz konusu işveren bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (7) İşverenin programdan yararlanma şartlarını taşımadığının tespiti halinde program sonlandırılır, sözleşme kapsamında yapılan tüm ödemeler ödeme tarihinden itibaren işletilecek yasal faizi ile birlikte işverenden tahsil edilir ve söz konusu işveren bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. Katılımcının programdan yararlanma şartlarını taşımadığının tespiti halinde ise katılımcının program ile ilişiği kesilir, katılımcıya ve katılımcı adına yapılan tüm ödemeler ödeme tarihinden itibaren işletilecek yasal faizi ile birlikte katılımcıdan tahsil edilir ve söz konusu katılımcı bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (8) İşverenin programdan yararlanma şartlarını kaybettiğinin tespiti halinde program sonlandırılır ve sözleşme kapsamında şartın kaybedildiği tarihten sonra yapılan tüm ödemeler, ödeme tarihinden itibaren işletilecek yasal faizi ile birlikte yasaklılık uygulanmaksızın işverenden tahsil edilir. Katılımcının programdan yararlanma şartlarını kaybettiğinin tespiti halinde ise katılımcının program ile ilişiği kesilir ve şartın kaybedildiği tarihten sonra katılımcıya ve katılımcı adına yapılan tüm ödemeler, ödeme tarihinden itibaren işletilecek yasal faizi ile birlikte yasaklılık uygulanmaksızın katılımcıdan tahsil edilir. (9) İşveren tarafından programa ilişkin sahte belge düzenlenmesi veya bunlara teşebbüs edildiğinin ilgili birimlerce tespit edilmesi hallerinde sözleşme feshedilir, sözleşme kapsamında yapılan tüm ödemeler, ödeme tarihinden itibaren işletilecek yasal faizi ile birlikte işverenden tahsil edilir ve söz konusu işveren bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (10) Katılımcı tarafından programa ilişkin sahte belge düzenlenmesi veya bunlara teşebbüs edildiğinin ilgili birimlerce tespit edilmesi hallerinde katılımcının program ile ilişiği kesilir, katılımcıya ve katılımcı adına yapılan tüm ödemeler ödeme tarihinden itibaren işletilecek yasal faizi ile birlikte katılımcıdan tahsil edilir ve söz konusu katılımcı bu Yönetmelik kapsamında düzenlenen kurs veya programlardan yirmi dört ay süreyle yararlandırılmaz. (11) Sözleşme veya mevzuat hükümlerine aykırılığın genel zamanaşımı süresi içinde teftiş veya inceleme yoluyla ya da yargı kararı ile tespiti halinde ilgili yaptırımlar tespit tarihinden itibaren uygulanır. (12) İşbaşı eğitim programında işverene uygulanacak yasaklılık, yaptırıma neden olan programın düzenlendiği ilde yer alan işyerleri için uygulanır. (13) Hakkında yasaklılık uygulanan katılımcılar ise ülke genelinde bu Yönetmelik kapsamında düzenlenen kurs ve programlardan yirmi dört ay süreyle yararlandırılmaz. (14) 47 nci madde hükümleri hariç bu Yönetmelik kapsamında programdan on iki veya yirmi dört ay süreyle yararlanamama yönünde yaptırım uygulanan işverenin; son bir yılda yaptırım uygulanmasına neden olan programlara başlayan toplam katılımcı sayısının en az yüzde ellisini altmış günden az olmamak üzere, düzenlenen fiili program süresinin en az üç katı kadar süreyle aynı veya yakın meslekte istihdam ettiğini belgelemesi halinde, mali yaptırımlar saklı kalmak koşuluyla uygulanan yaptırım ve yasaklılık kaldırılır ve söz konusu işveren yeni program başvurusu yapabilir. Katılım belgesi. MADDE 48- (1) İşbaşı eğitim programı katılımcılarına, katıldıkları programa ilişkin bilgileri gösterir işbaşı eğitim programı belgesi veya sertifikası il müdürlüğü tarafından düzenlenerek verilir. BEŞİNCİ BÖLÜM. Ortak Hükümler, Özel Düzenleme, Politika ve Uygulamalar. Kurs ve programlar. MADDE 49- (1) Kursiyerler ve katılımcılar için kurs ve/veya programlar (çalışanların mesleki eğitimi hariç) arasında dokuz ay bekleme süresi bulunur. (2) 5510 sayılı Kanunun 4 üncü maddesinin birinci fıkrasının (b) bendinin (4) numaralı alt bendine tabi olarak tarımsal faaliyette bulunanlar ile isteğe bağlı sigortalılar, işsiz olmak şartı dışında belirtilen diğer şartları taşımak kaydıyla kurslara ve programlara katılabilirler. Dul ve yetim aylığı alanlar kurslardan ve programlardan yararlanabilir. Engelli olmaları nedeniyle aylık bağlananlar kurslardan ve programlardan yararlanabilir. (3) Kurum tarafından herhangi bir kurs ya da programa katılmama yönünde yaptırım uygulanan kursiyer veya katılımcı yaptırım süresince bu Yönetmelik kapsamındaki kurs ya da programdan yararlanamaz. (4) Kurs veya programlara katılan kursiyer veya katılımcılar ile görevli eğitici veya öğreticiler Kurum tarafından hazırlanan kimlik kartlarını eğitim süresince kullanmak ve kurs veya program sonunda yükleniciye teslim etmekle yükümlüdür. Ayrıca kursiyer veya katılımcılar, kendilerine değerlendirme anketi verilmesi durumunda bu anketi doldurmakla yükümlüdür. (5) Teminatların iadesinde ve sözleşmelerin değerlendirilmesinde her kurs ve program birbirlerinden bağımsız değerlendirilerek işlem yapılır. (6) Özel sektör işyerleri ile bu Yönetmelik kapsamında aynı ayda/dönemde düzenlenen kurs veya programa katılacak toplam kişi sayısı, 26 ncı maddenin birinci fıkrası ve 37 nci maddenin birinci fıkrası kapsamında hesaplanacak sigortalı sayısının aritmetik ortalamasının yüzde ellisinden fazla olamaz. (7) Özel sektör işyerleri ile bu Yönetmelik kapsamında düzenlenen kurs veya programa katılacak kişilerden iş sağlığı ve güvenliği eğitimi almamış olanlara işveren tarafından mesleğin özelliği dikkate alınarak en az temel düzeyde iş sağlığı ve güvenliği eğitimi verilmesi zorunludur. (8) Özel sektör işyerlerinin bu Yönetmelik kapsamında iş birliği yöntemi ile düzenlenen mesleki eğitim kurslarından yeniden yararlanabilmeleri için en son tamamlanan kursa ilişkin olarak 26 ncı maddenin birinci fıkrası kapsamında hesaplanan sigortalı sayısının, kursun başlayacağı aydan önceki son bir yıl içerisinde düzenlenen kurslara ilişkin istihdam yükümlülüğü kapsamında yer alan kişi sayısı kadar artmış olması gerekmektedir. Sigortalı sayısının artıp artmadığı kursun başlama tarihinden önceki son aya/döneme ilişkin olarak SGK’ya verilen sigortalı sayısını gösterir belgede yer alan toplam prim gün sayısının otuza bölünmesiyle hesaplanır. Bitiş tarihi aynı olan birden fazla kurs bulunması durumunda bu kurslara ilişkin hesaplanan sigortalı sayısının aritmetik ortalaması bulunarak işlem yapılır. (9) İşverenlerin bu Yönetmelik kapsamında düzenlenen işbaşı eğitim programlarından yeniden yararlanabilmeleri için en son tamamlanan programa ilişkin olarak 37 nci maddenin birinci fıkrası kapsamında hesaplanan sigortalı sayısının, programın başlayacağı aydan önceki son bir yıl içerisinde düzenlenen programlara ilişkin istihdam yükümlülüğü kapsamında yer alan kişi sayısı kadar artmış olması gerekmektedir. Sigortalı sayısının artıp artmadığı programın başlama tarihinden önceki son aya/döneme ilişkin olarak SGK’ya verilen sigortalı sayısını gösterir belgede yer alan toplam prim gün sayısının otuza bölünmesiyle hesaplanır. Bitiş tarihi aynı olan birden fazla program bulunması durumunda bu programlara ilişkin hesaplanan sigortalı sayısının aritmetik ortalaması alınarak işlem yapılır. (10) İşverenlerin bu Yönetmelik kapsamında düzenlenen mesleki eğitim kurslarından ve işbaşı eğitim programlarından yeniden yararlanabilmeleri için son bir yıl içerisinde tamamlanan kurs veya programa ilişkin 26 ncı maddenin birinci fıkrası ve 37 nci maddenin birinci fıkrası kapsamında hesaplanan çalışan sayısının aritmetik ortalamasında bu maddenin sekizinci ve dokuzuncu fıkraları kapsamında belirlenen sayıda artış olması gerekmektedir. (11) Genel Müdürlük tarafından belirlenecek usul ve esaslara göre bu Yönetmelik kapsamında düzenlenen mesleki eğitim kursunu tamamlayıp kursun tamamlanma tarihinden sonraki bir ay içinde aynı meslekte düzenlenen işbaşı eğitim programına katılacak kişiler hariç, bir meslekte kurs veya programı tamamlayan kişiler aynı meslekte düzenlenen bir başka kurs veya programdan yeniden yararlanamaz. Bununla birlikte çalışanlara yönelik olarak düzenlenen kurslar ile girişimcilik eğitim programı hariç, bu Yönetmelik kapsamında düzenlenen mesleki eğitim kursundan veya işbaşı eğitim programından bir kişi en fazla ikişer kere yararlanabilir. Kişilerin kurs ve programlardan toplam yararlanma sayısı ise üçü geçemez. (12) Bu Yönetmelik kapsamında uygulanacak yaptırımlarda sürenin başlangıcı, il müdürlüğü tarafından fiili olarak kararın alındığı tarihtir. Ancak tedbir veya yaptırım kararı teftiş raporu gereğince uygulanacaksa sürenin başlangıcı hazırlanan inceleme raporunun Bakanlık Makamı tarafından onaylandığı veya tedbir kararına ilişkin Rehberlik ve Teftiş Başkanlığının yazısının yazıldığı tarih olacak şekilde işlem yapılacaktır. Mali kaynaklar. MADDE 50- (1) Bu Yönetmelik kapsamında düzenlenecek kurs, program veya projelerin mali kaynakları;. a) Kurum bütçesinden,. b) İşsizlik Sigortası Fonundan,. c) Özelleştirme sonucu işsiz kalanların mesleki eğitimi için 4046 sayılı Kanun gereğince Kuruma aktarılan bütçeden,. ç) Uluslararası kurum ve kuruluşlarla yapılan anlaşmalar sonucu Kuruma tahsis edilen ikraz ve/veya hibelerden,. oluşur. Sözleşmelerin uygulanmasında sınır değerler. MADDE 51- (1) Hizmet alımı yöntemiyle gerçekleştirilecek her bir kurs ya da program; toplam bütçenin 4 sayılı Cumhurbaşkanlığı Kararnamesinin 620 nci maddesinin dördüncü fıkrasının (f) bendi hükmü uyarınca Yönetim Kurulunun yetkisine giren eşik değeri ya da Genel Müdürlük tarafından belirlenecek birim maliyeti aşması halinde Yönetim Kurulunun; eşik değerin altında ya da birim maliyetin altında kalması halinde ise il müdürünün onayı ile başlatılır. (2) Kursiyer ya da katılımcı için ödenmesi zorunlu giderler sözleşme bütçelerine dâhil edilmez. İş sağlığı ve güvenliği. MADDE 52- (1) Kurs ve programların uygulanması sırasında iş sağlığı ve güvenliği açısından gerekli önlemleri almak, buna ilişkin tüm araç ve gereçleri bulundurmak ve iş kazası ve meslek hastalıklarında resmi kurumlara yapılması gerekli bildirimleri süresi içinde yapmak yüklenicilerin sorumluluğundadır. Yükleniciler iş kazası meydana gelmesi halinde resmî kurumlara yapılması gereken bildirimleri süresi içinde yapmakla ve durumu il müdürlüğüne bildirmekle yükümlüdür. Engellilerin erişebilirliği. MADDE 53- (1) Engellilerin, kurs ve programlara katılımını sağlamak üzere eğitim mekânı ve bu mekâna ulaşımında kullanılan diğer kısımlarda gerekli önlemleri almak yüklenicinin sorumluluğundadır. Devam durumlarının sisteme girilmesi. MADDE 54- (1) Katılımcı ve kursiyerlerin devam durumlarının yükleniciler tarafından bu Yönetmelikte belirlenen sürelerde sisteme girilmemesi durumunda kursiyer veya katılımcılar için Kurum tarafından ödenen zaruri gider ve sigorta prim giderleri ile bu giderlere ilişkin olarak ödenen tüm ceza ve mali yükümlülükler yükleniciden tahsil edilir. Sigorta prim giderlerinin ödenmesi. MADDE 55- (1) Bu Yönetmelikte düzenlenen kurs ve programlara ilişkin olarak 5510 sayılı Kanunun 5 inci maddesinin birinci fıkrasının (e) bendi kapsamında kursiyer veya katılımcı için ödenmesi gereken primlere ilişkin iş ve işlemler il müdürlüğü tarafından yapılabilir. Tanınırlık. MADDE 56- (1) Kurs ve programların uygulanması sırasında Kurumun tanınırlığına ilişkin iş ve işlemleri yürütmekten yükleniciler sorumludur. (2) Tanınırlıkla ilgili materyaller ve uyulması gereken esaslar, hangi faaliyetlerde tanınırlık kurallarına uyulması gerektiği ve kurs ve programlar dışında tanınırlıkla ilgili olarak yürütülecek diğer faaliyetler ile bu faaliyetlere ilişkin giderlerin ödenip ödenmemesi hususu Genel Müdürlük tarafından belirlenir. (3) Aktif işgücü hizmetleri için Kurum tarafından yapılacak olan tanıtım giderleri, 4447 sayılı Kanunun 48 inci maddesinin yedinci fıkrası doğrultusunda, İşsizlik Sigortası Fonundan aktif işgücü hizmetleri için ayrılan paydan karşılanabilir. Özel eğitim modülleri. MADDE 57- (1) Kurs ve programlara ilişkin modüllere eğitim süresinin yüzde yirmi beşini geçmemek üzere özel modüller eklenebilir. Bu modüllere ilişkin eğitim süresi, kurs süresine ilave edilir. Bu süre için kursiyer veya katılımcıya kursiyer zaruri gideri ve sigorta primi ödemesi yapılmaya devam edilir, ancak yükleniciye herhangi bir ödeme yapılmaz. (2) Genel Müdürlük tarafından belirlenen ilave modüllere ilişkin eğitimler, bu alanlarda belge sahibi eğitici veya öğreticiler aracılığı ile yüklenici tarafından verilir. Ancak ihtiyaç duyulması halinde, bu eğitimler Kurum personeli aracılığıyla da verilebilir. Bu modüllere ilişkin eğitimlerin Kurum personeli tarafından verilmesi durumunda, yükleniciler bu modüllerin kendi eğitim mekanlarında verilmesinden dolayı ilave ödeme talebinde bulunamaz. Özel politikaların ve uygulamaların geliştirilmesi. MADDE 58- (1) Genel Müdürlük tarafından bu Yönetmeliğin amacına uygun olarak kurs veya programa ilişkin Yönetmelik ile öngörülen istihdam yükümlülükleri azaltılmaksızın özel politika ve uygulamalar geliştirilerek kurs, program, uygulama, proje ve protokol tasarlanabilir ve uygulanabilir. (2) Genel Müdürlük tarafından belirlenecek usul ve esaslar kapsamında Kuruma kayıtlı kişilerin iş kurmalarını veya mevcut işlerini geliştirmelerini sağlamak üzere girişimcilik eğitim programları düzenlenebilir. Elektronik ortamda bildirim. MADDE 59- (1) Genel Müdürlük, kurs ve programlara ilişkin olarak bu Yönetmelikte belirtilen iş ve işlemlerin bir bölümünü ya da tamamını elektronik ortamda gerçekleştirebilir. İş ve işlemlerin elektronik ortamda gerçekleştirilmesi durumunda kurum veya kuruluşlar ve hizmetlerden yararlanacak kişiler istenilen bilgi ve belgeleri elektronik ortamda vermekle yükümlüdür. Türk soylu yabancılar. MADDE 60- (1) Türkiye’de ikamet etmeyen Türk soylu yabancı uyruklulara yönelik düzenlenecek aktif işgücü hizmetlerinin yürütülmesi kapsamında bu Yönetmelik hükümleri uygulanmaz. Bunlara yönelik olarak düzenlenen aktif işgücü hizmetlerine ilişkin usul ve esaslar ilgili kurum ve kuruluşlarla Kurum tarafından ortaklaşa hazırlanacak protokolle belirlenir. Yabancılar. MADDE 61- (1) Türkiye işgücü piyasasına uyumlarını sağlamak amacıyla 4/4/2013 tarihli ve 6458 sayılı Yabancılar ve Uluslararası Koruma Kanunu ile 25/4/2006 tarihli ve 5490 sayılı Nüfus Hizmetleri Kanunu kapsamında belirlenen şartları sağlayan ve il müdürlüğü tarafından uygun bulunan Kuruma kayıtlı kişiler, bu Yönetmelik kapsamındaki kurs ve programlardan yararlanabilirler. İdari yaptırımlar. MADDE 62- (1) Bu Yönetmelik ve sözleşme veya protokol kapsamında yer alan yükümlülüklerin yerine getirilmemesi halinde kursiyer veya katılımcılar ile istekli veya yükleniciler için ilgili il müdürlüğü tarafından bu Yönetmelikte ve ilgili mevzuatında belirtilen yaptırımlar uygulanır, yaptırımlar sisteme kaydedilir ve bu işlem kişi veya kuruma yazılı olarak da bildirilir. ALTINCI BÖLÜM. Çeşitli ve Son Hükümler. Yürürlükten kaldırılan yönetmelik. MADDE 63- (1) 12/3/2013 tarihli ve 28585 sayılı Resmî Gazete’de yayımlanan Aktif İşgücü Hizmetleri Yönetmeliği yürürlükten kaldırılmıştır. Yürürlükten kaldırılan yönetmelik kapsamındaki iş ve işlemler. GEÇİCİ MADDE 1- (1) Bu Yönetmeliğin 63 üncü maddesiyle yürürlükten kaldırılan Aktif İşgücü Hizmetleri Yönetmeliği ve aynı Yönetmeliğe dayanılarak hazırlanan ilgili mevzuat kapsamında imzalanan sözleşme, protokol, program ve projeler ile başlatılan iş ve işlemler sonuçlanana kadar yürürlükten kaldırılan yönetmelik ve buna dayanılarak hazırlanan mevzuat uygulanmaya devam olunur. (2) Bu Yönetmeliğin 63 üncü maddesiyle yürürlükten kaldırılan Aktif İşgücü Hizmetleri Yönetmeliği ve aynı Yönetmeliğe dayanılarak hazırlanan ilgili mevzuat kapsamında haklarında yasaklılık işlemi uygulananlar, yasaklılıkları tamamlanıncaya kadar bu Yönetmelik kapsamındaki kurs veya programlardan yararlanamazlar. Yürürlük. MADDE 64- (1) Bu Yönetmelik yayımı tarihinde yürürlüğe girer. Yürütme. MADDE 65- (1) Bu Yönetmelik hükümlerini Türkiye İş Kurumu Genel Müdürü yürütür. "
"MİLLÎ SAVUNMA BAKANLIĞI. ÖDÜL YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı; askeri personel ve askeri öğrencilere verilecek aynî veya nakdî ödüllerin türlerini, derecelerini, hangi hallerde kimlere ve ne miktarda verileceğini, ödüller için konulacak ödenekleri ve Devlet memurlarına verilecek başarı, üstün başarı ve üstün başarı belgesi alanlara verilebilen para ödülüne ilişkin usul ve esasları düzenlemektir. Kapsam. MADDE 2- (1) Bu Yönetmelik, Millî Savunma Bakanlığı kadro ve kuruluşunda yer alan kurumlarda görevli subay, astsubay, Devlet memuru, uzman erbaş, sözleşmeli erbaş ve er, askeri öğrenciler ile erbaş ve erleri kapsar. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 122 nci maddesine, 27/7/1967 tarihli ve 926 sayılı Türk Silâhlı Kuvvetleri Personel Kanununun 202 nci, 203 üncü ve 204 üncü maddelerine ve 31/7/1970 tarihli ve 1325 sayılı Askeri Okullar, Askeri Öğrenciler, Askeri Fabrikalar ve Bazı Düzenlemeler Hakkında Kanunun ek 9 uncu maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Askeri öğrenci: 1325 sayılı Kanunun ek 9 uncu maddesi kapsamına giren kişileri,. b) Askeri personel: 926 sayılı Kanunun 202 nci maddesi kapsamına giren kişileri,. c) Bakan: Millî Savunma Bakanını,. ç) Bakanlık: Millî Savunma Bakanlığını,. d) Başarı belgesi: Olağanüstü gayret ve çalışmaları ile emsallerine göre başarılı görev yapmak suretiyle; kamu kaynağında önemli ölçüde tasarruf sağlanmasında, kamu zararının oluşmasının önlenmesinde ve önlenemez kamu zararlarının önemli ölçüde azaltılmasında, kamusal fayda ve gelirlerin beklenenin üzerinde artırılmasında veya sunulan hizmetlerin etkinlik ve kalitesinin yükseltilmesinde somut olaylara ve verilere dayalı olarak katkı sağladıkları tespit edilen memurlara Bakan tarafından verilen belgeyi,. e) Memur: 657 sayılı Kanunun 4 üncü maddesinin (A) bendi kapsamına giren kişileri,. f) Millî Savunma Bakanlığı kadro ve kuruluşunda yer alan kurumlar: Millî Savunma Bakanlığı merkez, taşra ve yurt dışı teşkilatı, Genelkurmay Başkanlığı, Kara Kuvvetleri Komutanlığı, Deniz Kuvvetleri Komutanlığı, Hava Kuvvetleri Komutanlığı, Millî Savunma Üniversitesi ve Harita Genel Müdürlüğünü,. g) Ödül: Askeri personel ve askeri öğrencileri mükemmel hizmete teşvik etmek için, 926 sayılı Kanun ile 1325 sayılı Kanunda belirtilen esaslar çerçevesinde başarılarına karşılık verilen nakdî veya aynî armağanı,. ğ) Üstün başarı belgesi: Üç defa başarı belgesi alan memurlara verilen belgeyi,. h) Üstün başarı para ödülü: Devlet memurlarından 657 sayılı Kanunda belirtilen üstün başarı belgesini alanlara verilebilen nakdi ödülü,. ifade eder. İKİNCİ BÖLÜM. Askeri Personel ile Askeri Öğrencilere. Ödül Verilecek Durumlar ve Nevileri. Ödül verilecek durumlar. MADDE 5- (1) Askeri personel ve askeri öğrencilere ödül aşağıdaki durumlarda verilir:. a) Muharebe harekâtı, terörle mücadele, tabii afetlerde ve diğer olağanüstü hal ve durumlarda; liyakat, feragat ve yüksek hizmet veya yaşamını ortaya koyarak büyük yararlılık göstermek (Muharebe harekâtı ve terörle mücadele kapsamında yalnızca askeri personele ödül verilebilir.). b) Eğitimde, atışta, sporda, idari ve lojistik faaliyetlerde bulundukları kıt’a, karargâh ve kurumlarda, yurt içi ve yurt dışında yapılan çeşitli müsabakalarda emsallerine nazaran üstün başarı sağlamak. c) Yeni projeler ortaya koyarak mevcut usullerde olumlu yenilikler getirmek veya yeni buluşlar yapmak. ç) Mesleğe ait eser yazmak veya tercümeler yapmak. d) Millî Savunma Bakanlığı kadro ve kuruluşunda yer alan kurumlarda; ön lisans, lisans ve lisansüstü eğitim veren okullar, sınıf okulları ve üç aydan daha uzun süreli veya iki yüz doksan ders saati ve üzeri süreli ihtisası belirleyen kurslardan, 10 uncu maddede belirtilen şartlarda mezun olmak. e) Askeri öğrencilerden;. 1) Ulusal ve uluslararası müsabakalarda dereceye girmek. 2) Proje ve sempozyumlarda Türk Silahlı Kuvvetlerini başarıyla temsil etmek. 3) Eğitim, öğretim aşamalarında başarılı olmak. Ödül nevileri, dereceleri ve göstergeleri. MADDE 6- (1) 5 inci maddede sayılan hallerde;. a) Cesaret ve feragat ödülü,. b) Üstün hizmet ödülü,. c) Fikrî gayret ödülü,. ç) Mezuniyet başarı ödülü,. verilir. (2) Ödüller; kıdemli albay aylığına ait gösterge ve ek gösterge rakamlarının Devlet memurları için aylık göstergelere uygulanan katsayı ile çarpımı sonucu elde edilen miktarın müteakip maddelerde belirtilen katları üzerinden ödenir. Cesaret ve feragat ödülü. MADDE 7- (1) Muharebe harekâtında, terörle mücadele hizmetlerinde, tabii afetlerde ve diğer olağanüstü hal ve durumlarda;. a) Yaşamını ortaya koyarak büyük yararlılık gösterenlere kıdemli albay aylığı tutarının;. 1) Bakan onayı ile beş katından on iki katına kadar,. 2) Genelkurmay Başkanının onayı ile beş katından on katına kadar,. b) Yüksek hizmeti görülenlere; Kuvvet Komutanlarının, Bakan Yardımcılarının, Genelkurmay Başkanlığında görevli askeri personel için Genelkurmay İkinci Başkanının onayı ile kıdemli albay aylığı tutarının bir katından dört katına kadar,. cesaret ve feragat ödülü verilir. (2) Değerlendirme kurulunca olumlu görülen teklifler için Ek-1’deki örneğe uygun olarak hazırlanacak liste, bu makamların görüş ve onayına sunulur. Kesinleşen ödüllere tekabül eden ödenekler, ilgili komutanlıklar emrine gönderilir. Üstün hizmet ödülü. MADDE 8- (1) Olağanüstü gayret ve çalışmaları sonucu eğitim, atış, spor, bakım ve benzeri idarî ve lojistik hizmetlerde, ayrıca cesaret ve feragat ödülü kapsamına girmeyen muharebe harekâtı, terörle mücadelede görevli askeri personelin bulundukları kıt’a, karargâh ve askeri kurumlarda emsallerine nispetle üstün başarı sağlayanlara ve askeri öğrencilerden ulusal ve uluslararası müsabakalarda dereceye girenler, proje ve sempozyumlarda Türk Silahlı Kuvvetlerini başarıyla temsil edenler ile eğitim, öğretim aşamalarında başarılı olanlara kıdemli albay aylığının;. a) Bakan onayı ile beş katı,. b) Genelkurmay Başkanı onayı ile dört katı,. c) Kuvvet Komutanlarının, Bakan Yardımcılarının onayı ile bir katından üç katına kadar,. ç) Genelkurmay Başkanlığında görevli askeri personel için Genelkurmay İkinci Başkanının onayı ile bir katından üç katına kadar,. d) Orgeneral/oramiralden, tuğgeneral/tuğamiral seviyesine kadar olan kıt’a komutanları, kurum ve karargâh amirleri onayı ile;. 1) Orgeneral/oramiraller tarafından bir katından iki buçuk katına kadar,. 2) Korgeneral/koramiraller ile sivil yöneticilerden rütbe karşılığı/görev yapılan kadronun rütbesi korgeneral/koramiral olanlar tarafından bir katından iki katına kadar,. 3) Tümgeneral/tümamiraller ile sivil yöneticilerden rütbe karşılığı/görev yapılan kadronun rütbesi tümgeneral/tümamiral olanlar tarafından bir katından bir buçuk katına kadar,. 4) Tuğgeneral/tuğamiraller ile sivil yöneticilerden rütbe karşılığı/görev yapılan kadronun rütbesi tuğgeneral/tuğamiral olanlar tarafından bir katı,. tutarında üstün hizmet ödülü verilir. (2) Üstün hizmet ödülünün verilmesinde, yılbaşındaki genel mevcutlar esas alınır. Bu miktar, Türk Silahlı Kuvvetlerinin askeri öğrenciler ile yükümlü erbaş ve erler hariç genel mevcudun %4’ünü, askeri öğrenciler için, askeri öğrenci toplamının %1’ini, yükümlü erbaş ve erler için ise, yükümlü erbaş ve er toplamının %1’ini geçemez. Bu doğrultuda uygulamaya yönelik usul ve esaslar her yıl Bakanlıkça belirlenir. (3) Değerlendirme kurulunca yapılan işin mahiyeti ve katkı derecesi tespit edildikten sonra teklifler, Ek-1’deki örneğe uygun olarak hazırlanacak listeye göre onaya sunulur. Kesinleşen ödüllere tekabül eden ödenekler, ilgili komutanlıklar emrine gönderilir. Fikrî gayret ödülü. MADDE 9- (1) Yeni buluş yapan veya mevcut usullerde yenilikler meydana getirenler ile mesleğine ait eser yazan veya tercüme yapanlara kıdemli albay aylığının;. a) Bakan onayı ile beş katı,. b) Genelkurmay Başkanı onayı ile dört buçuk katı,. c) Kuvvet Komutanlarının, Bakan Yardımcılarının onayı ile bir katından dört katına kadar,. ç) Genelkurmay Başkanlığında görevli askeri personel için Genelkurmay İkinci Başkanının onayı ile bir katından dört katına kadar,. tutarda fikri gayret ödülü verilir. (2) Değerlendirme kurulunca olumlu görülen teklifler için Ek-1’deki örneğe uygun olarak hazırlanacak listeye göre onaya sunulur. Kesinleşen ödüllere tekabül eden ödenekler, ilgili komutanlıklar emrine gönderilir. Mezuniyet başarı ödülü. MADDE 10- (1) Millî Savunma Bakanlığı kadro ve kuruluşunda yer alan kurumların bünyesindeki okullar ve sınıf okulları/eğitim merkezi komutanlıklarınca verilen eğitim, öğretim ve kursları, öğrenci ve kursiyer sayısına bağlı olarak bütünlemeye kalmadan birinci, ikinci ve üçüncü derece ile bitiren askeri öğrencilere ve kursiyerlere mezuniyet başarı ödülü verilir. (2) Mezuniyet başarı ödülleri öğrenci ve kursiyer sayısı; üç ila on beş arasında ise birinciye, on altı ilâ elli arasında ise birinciye ve ikinciye, elli bir ve daha fazla ise birinciye, ikinciye ve üçüncüye verilir. (3) Mezuniyet başarı ödülleri ön lisans, lisans ve lisansüstü eğitim veren okullar, sınıf okulları ve üç aydan daha uzun süreli veya iki yüz doksan ders saati ve üzeri süreli ihtisası belirleyen kurs mezunlarına kıdemli albay aylığının;. a) Birinci olanlara üç katı,. b) İkinci olanlara iki katı,. c) Üçüncü olanlara bir buçuk katı,. tutarında verilir. (4) Yukarıda belirtilen şartlardan mezun olanlara nakdi ödül yerine hak etmiş olduğu nakdi ödül tutarıyla orantılı ayni ödül verilebilir. Bu ödülleri taltif etmeye; Bakan, Genelkurmay Başkanı, Kuvvet Komutanları, Bakan Yardımcıları, Millî Savunma Üniversitesi Rektörü, rektör yardımcıları ile enstitü müdürleri ile okul komutanı, dekanı ve müdürleri, sınıf okulu ve eğitim merkez komutanları yetkilidirler. (5) Fakülte, enstitü ve yüksekokullarda sivil öğrencilerle bir arada okuyan askeri öğrenciler ile yurt dışındaki okul ve üç aydan uzun süreli veya iki yüz doksan ders saati ve üzeri süreli kurslarda okuyan personel; bu öğretim kurumlarından mezuniyetlerinde, beraber okudukları şahıslarla birlikte derecelendirmeye tabi tutulurlar ve asker-sivil bütün mezunlar arasında yapılan derecelendirmede; birinci, ikinci ve üçüncü derece ile mezun askeri öğrencilere de karşılığı gelen ödül verilir. (6) Yukarıda açıklanan ödüllere hak kazanan personele, özel ve tüzel kişilerce ayrıca armağan verilmesi, Bakanlığın iznine bağlıdır. ÜÇÜNCÜ BÖLÜM. Devlet Memurlarına Verilecek Belge ve Ödül Çeşitleri. Başarı belgesi ve üstün başarı belgesi. MADDE 11- (1) Millî Savunma Bakanlığı kadro kuruluşunda yer alan kurumlarda olağanüstü gayret ve çalışmaları ile emsallerine göre başarılı görev yapmak suretiyle; kamu kaynağında önemli ölçüde tasarruf sağlanmasında, kamu zararının oluşmasının önlenmesinde ve önlenemez kamu zararlarının önemli ölçüde azaltılmasında, kamusal fayda ve gelirlerin beklenenin üzerinde artırılmasında veya sunulan hizmetlerin etkinlik ve kalitesinin yükseltilmesinde somut olaylara ve verilere dayalı olarak katkı sağladıkları tespit edilen memurlara Bakan tarafından başarı belgesi verilebilir. (2) Bakan bu yetkisini devredebilir. (3) Üç defa başarı belgesi alan memurlara üstün başarı belgesi verilir. Üstün başarı para ödülü. MADDE 12- (1) Millî Savunma Bakanlığı kadro kuruluşunda yer alan kurumlarda görevli memurlardan üstün başarı belgesi alanlara Bakan tarafından uygun görülmesi halinde en yüksek Devlet memuru aylığının iki katına kadar para ödülü verilebilir. (2) Bu maddeye göre Millî Savunma Bakanlığı kadro ve kuruluşunda yer alan kurumlarda bir mali yıl içinde para ödülü verileceklerin sayısı ilgili kurumun yılbaşındaki dolu memur kadro mevcudunun binde onundan fazla olamaz. Yıl içinde para ödülü verilen memur sayısı Bakanlıkça izleyen yılın ocak ayı sonuna kadar Cumhurbaşkanlığı İdari İşler Başkanlığı Personel ve Prensipler Genel Müdürlüğüne bildirilir. DÖRDÜNCÜ BÖLÜM. İdari ve Mali Açıklamalar. Ödül ödenekleri ve teklif makamları. MADDE 13- (1) Ödül ödenekleri, plânlı olarak; Bakanlık, Genelkurmay Başkanlığı ve Kuvvet Komutanlıklarınca bütçelenir. (2) Bakanlığın ödül için o yıl bütçesine konan ödeneğin %15'i Bakanlığa, %15'i Genelkurmay Başkanlığına, geri kalan kısmı da Kara Kuvvetleri Komutanlığı, Deniz Kuvvetleri Komutanlığı ve Hava Kuvvetleri Komutanlığına, askeri personel mevcutları esas alınarak tahsis edilir. (3) Ödül ödeneği tahsis edilen makamlar; müteakip yıl için yapacakları ödül ödeneği taleplerini; önceki yıllarda verilen ödül miktarını ve planlamaya aldıkları faaliyetleri göz önünde tutarak yaparlar. (4) Ödül teklifleri, sıralı sicil üst ve amirleri tarafından bağlı bulundukları makamlara yapılır. (5) Tabii afetlerde, afetin vuku bulduğu mahallin en büyük mülkî amiri de ödül teklifinde bulunabilir. Değerlendirme kurulları. MADDE 14- (1) Tugay ve eşiti birlik, karargâh (büyük karargâhlardaki asgari tuğgeneral/tuğamiral seviyesindeki daire başkanlıkları ile rütbe denkliği general olanlar) ve kurumlar (asgari tuğgeneral/tuğamiral seviyesindeki kurum amirleri) ile daha üst makamlarda (Deniz ve Havada eşiti) ödül tekliflerinin değerlendirilmesi maksadıyla “Değerlendirme Kurulları” kurulur. (2) Bünyesinde değerlendirme kurulu kurulan makamın amiri başkanlığında ve bu makama doğrudan bağlı en az iki ve çift sayıda üyeden oluşan değerlendirme kurullarında incelenen teklifler, başkanın onayı ile kesinleşir. Kesinleşen ödüllere tekabül eden ödenekler, ilgili birimlerin emrine gönderilir. (3) Değerlendirme kurulları, başarının “daha üst amirler tarafından takdir edilmesi” kararı vermesi durumunda teklifler, üst makamların değerlendirme kurullarında incelenir. Taltifi gerektiren başarı için, sadece bir makam tarafından ödül verilebilir. (4) Değerlendirme kurullarında kararlar çoğunlukla verilir. Kurul üyelerine ödül verilmesi gerektiği hallerde, bu kişiler üye olarak görev yapamazlar. O toplantıya münhasır olmak üzere aynı nitelikte bir başka kişi kurula katılır. Doğrudan ödül vermeye yetkili makamlar. MADDE 15- (1) Bakan, Genelkurmay Başkanı, Kuvvet Komutanları, Bakan Yardımcıları ile Genelkurmay İkinci Başkanı; gezi ve denetlemeler ile yıl içerisinde, kendi birlik, karargâh ve kurumlarındaki askeri personele ödül verilmesini gerektiren hususlar için tespit edilmiş ödül nev'i ve derecelerine tekabül eden ödülleri, değerlendirme kurullarından geçirmeden doğrudan vermeye yetkilidirler. Ödül verilme şartı. MADDE 16- (1) Ödüller, verileceği tarihte Millî Savunma Bakanlığı kadro ve kuruluşunda yer alan kurumlarda görevli bulunan memur, askeri personel ve askeri öğrencilere verilir. Ancak; görevli bulunduğu sırada hakkında yapılan teklif, değerlendirme kurullarınca olumlu karşılandıktan sonra istifa, emeklilik, terhis, tayin ve nakil gibi sebeplerle ayrılmış bulunan memur, askeri personel ve askeri öğrenciler veya bunların vefatları halinde kanunî mirasçılarına bu ödüller, ödenek idare eden makamların onayından sonra verilir. (2) Ödenek tahsis edilen makamlar tarafından 15 inci maddeye göre verilecek ödüller hakkında da birinci fıkra hükümleri uygulanır. Ödül kayıtlarının tutulması. MADDE 17- (1) Subay, astsubay, uzman erbaş ve askeri öğrencilerin aldıkları ödüller sicillerine işlenir ve bu hususta verilen emirlerden bir sureti şahsî dosyalarına konur. (2) Erbaş ve erlerin aldıkları ödüller şahsî dosyalarına konur ve ayrıca kütük kayıtlarına işlenmek üzere mensup oldukları askerlik şubelerine de bilgi verilir. (3) Devlet memurlarına başarı belgesi, üstün başarı belgesi ve ödül verilmesine ilişkin bilgi ve belgelerin birer sureti şahsi özlük dosyalarına konur. BEŞİNCİ BÖLÜM. Çeşitli ve Son Hükümler. Yönerge. MADDE 18- (1) Bu Yönetmelik kapsamında verilecek olan aynî veya nakdî ödüllerin türlerini, derecelerini, hangi hallerde kimlere ve ne miktarda verileceğini, ödüller için konulacak ödenekleri ve Devlet memurlarına verilecek başarı, üstün başarı ve üstün başarı belgesi alanlara verilebilen para ödülüne ilişkin hususlar ile bunlara dair diğer hususların detayları Bakanlıkça çıkartılacak Yönergede belirlenir. Ödül törenleri. MADDE 19- (1) Ödül ve armağanların veriliş törenleri, 5/6/2002 tarihli ve 24776 sayılı Resmî Gazete’de yayımlanan Türk Silahlı Kuvvetleri Savaş Takdirnamesi, Madalya ve Nişan Yönetmeliğinde gösterildiği şekilde yapılır. Yönetmeliğin uygulanmasında sorumluluk. MADDE 20- (1) Bu Yönetmeliğin uygulanmasından doğacak tereddütleri gidermeye Millî Savunma Bakanlığı yetkilidir. Yürürlükten kaldırılan yönetmelik. MADDE 21- (1) 7/8/1981 tarihli ve 17421 sayılı Resmî Gazete’de yayımlanan Türk Silahlı Kuvvetleri Ödül Yönetmeliği yürürlükten kaldırılmıştır. (2) Mevzuatta birinci fıkra ile yürürlükten kaldırılan Türk Silahlı Kuvvetleri Ödül Yönetmeliğine yapılan atıflar bu Yönetmeliğe yapılmış sayılır. Yürürlük. MADDE 22- (1) Bu Yönetmelik yayımı tarihinde yürürlüğe girer. Yürütme. MADDE 23- (1) Bu Yönetmelik hükümlerini Millî Savunma Bakanı yürütür. Eki için tıklayınız. "
"ŞARJ HİZMETİ YÖNETMELİĞİ. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı; elektrikli araçlara elektrik enerjisi temininin sağlandığı şarj ünitesi ve istasyonlarının kurulması, şarj ağı ve şarj ağına bağlı şarj istasyonlarının işletilmesi ile şarj hizmetinin sunulmasına ilişkin usul ve esasları belirlemektir. (2) Bu Yönetmelik; elektrikli araçlara yol yardımı amacıyla elektrik enerjisi temin eden mobil şarj üniteleri hariç olmak üzere, şarj ünitesi ve şarj istasyonlarının kurulması ve işletilmesi, şarj ağının oluşturulması, şarj ağı işletmecilerinin lisanslandırılması ve faaliyetlerinin düzenlenmesi, şarj ağı işletmecileri ve şarj istasyonu işletmecileri ile kullanıcıların hak ve yükümlülükleri, serbest erişim platformunun kurulması ve işletilmesine ilişkin usul ve esasları kapsar. Dayanak. MADDE 2- (1) Bu Yönetmelik, 14/3/2013 tarihli ve 6446 sayılı Elektrik Piyasası Kanununun ek 5 inci maddesine dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Bilgi ve İletişim Güvenliği Rehberi: Bilgi güvenliği risklerinin azaltılması, ortadan kaldırılması ve özellikle gizliliği, bütünlüğü veya erişilebilirliği bozulduğunda milli güvenliği tehdit edebilecek veya kamu düzeninin bozulmasına yol açabilecek kritik bilgi/verinin güvenliğinin sağlanması için asgari güvenlik tedbirlerinin belirlenmesi ve belirlenen tedbirlerin uygulanması için yürütülecek faaliyetlerin tanımlanması amacıyla Cumhurbaşkanlığı Dijital Dönüşüm Ofisi tarafından çıkarılan rehberi,. b) Birlikte çalışabilirlik: Şarj ağına bağlı veya bağımsız olarak çalışan şarj istasyonlarının, elektrik iletim veya dağıtım şebekeleri ile bunları destekleyen yazılım sistemlerinin etkileşimli, uyumlu ve etkili bir şekilde birlikte çalışmasını,. c) Dağıtım şirketi: Belirlenen bir bölgede elektrik dağıtımı ile iştigal eden lisans sahibi tüzel kişiyi,. ç) Elektrikli araç: Hareket etmesinde tek başına veya destekleyici olarak elektrikli motor kullanılan ve elektrik enerjisiyle haricen şarj edilebilen motorlu karayolu taşıtını,. d) Halka açık şarj istasyonu: Tüm kullanıcıların fiziki erişimine açık şarj istasyonunu,. e) İç tesisat: Tüketim tesislerinde bağlantı noktasından sonra yer alan ve elektrik kullanıcısı sorumluluğunda bulunan elektrik tesisatını,. f) İlgili mevzuat: Elektrik piyasası ve şarj hizmeti piyasasına ilişkin Kanun, Cumhurbaşkanlığı kararnamesi, Cumhurbaşkanı kararı, yönetmelik, tebliğ, genelge, Kurul kararı ve lisansları,. g) İlgili şebeke işletmecisi: İlgisine göre TEİAŞ’ı, dağıtım şirketini veya OSB dağıtım lisansı sahibi tüzel kişiyi,. ğ) Kanun: 6446 sayılı Elektrik Piyasası Kanununu,. h) Kullanıcı: Elektrikli araç için şarj hizmeti alan kişiyi,. ı) Kurul: Enerji Piyasası Düzenleme Kurulunu,. i) Kurum: Enerji Piyasası Düzenleme Kurumunu,. j) Özel şarj istasyonu: Girişi kısıtlı olan yerlerde tesis edilen ve ticari faaliyet de yürütülebilen şarj istasyonunu,. k) Sadakat sözleşmesi: Elektrikli araç kullanıcısının şarj hizmetini belli avantajlar dahilinde edinmesi amacıyla şarj ağı işletmeci lisansı sahibi ile yaptığı sözleşmeyi,. l) Serbest erişim platformu: Mevcut tüm şarj istasyonlarının gerçek zamanlı olarak görüntülenebilmesi için oluşturulan, şarj istasyonlarının verilerini canlı olarak sağlayan ve veri değişimi ile diğer işlemlerin standart protokoller ve arayüz ile sağlandığı Kurum tarafından hazırlanan platformu,. m) Sertifika: Bir şarj ağı bünyesinde bir veya birden çok şarj istasyonunun, şarj ağı işletmecisi nam ve hesabına kurulması veya işletilmesi amacıyla Kurumun belirlediği usul ve esaslar çerçevesinde şarj ağı işletmecisi tarafından gerçek veya tüzel kişiye verilen yetki belgesini,. n) Şarj ağı: Elektrikli araçlara birden çok şarj istasyonunda şarj hizmeti sağlamak için oluşturulan ve şarj ağı işletmecisi tarafından yönetilen sistemi,. o) Şarj ağı işletmecisi: Elektrikli araç kullanıcılarına, şarj ağına erişim açarak şarj hizmeti sağlayan ve şarj ağının işletmesini gerçekleştiren lisans sahibi tüzel kişiyi,. ö) Şarj ekipmanı: Şarj ünitesinden elektrikli araca elektrik enerjisi aktarımı için kullanılan ekipmanı,. p) Şarj hizmeti: Elektrikli araçların akü, pil, kondansatör ve benzeri enerji depolayan ekipmanlarını şarj etmek üzere ticari amaçla ve bedeli mukabilinde gerçekleştirilen kablolu veya kablosuz enerji aktarımını,. r) Şarj istasyonu: Elektrikli araçlara kablolu veya kablosuz elektrik enerjisi aktarımının yapıldığı tesisi,. s) Şarj istasyonu işletmecisi: Şarj ağı işletmecisinden almış olduğu sertifika kapsamında şarj istasyonlarını yerinde işleten ve üçüncü taraflara bu şarj istasyonunda şarj hizmeti sağlayan gerçek veya tüzel kişiyi,. ş) Şarj ünitesi: Bir veya daha fazla sayıda kablolu veya kablosuz şarj bağlantısının sağlanabildiği, şarj hizmetinin sunulduğu fiziksel olarak tek bir üniteyi,. ifade eder. (2) Bu Yönetmelikte yer alan ancak  tanımlanmamış diğer terim ve kavramlar öncelikle ilgili mevzuattaki, ilgili mevzuatta tanımlanmamış olması halinde “TS 13909 sayılı Elektrikli Araçlar ve Elektrikli Şarj Sistemleri-Temel Terimler ve Tanımlar” standardındaki anlam ve kapsama sahiptir. İKİNCİ BÖLÜM. Şarj Ağı İşletmeci Lisansı, Muafiyetler ve Lisanslama Süreci. Şarj ağı işletmeci lisansı. MADDE 4- (1) Şarj ağı işletmeciliği Kurumdan alınan şarj ağı işletmeci lisansı kapsamında yürütülür. (2) Lisans hiçbir surette devredilemez. Ancak, aşağıdaki durumlar lisans devri sayılmaz:. a) Lisans sahibi bir tüzel kişi, bu Yönetmelik kapsamındaki hak ve yükümlülüklerini, Kurul onayı alınması kaydıyla 13/1/2011 tarihli ve 6102 sayılı Türk Ticaret Kanunu uyarınca birleşme veya bölünme yoluyla başka bir tüzel kişiye devredebilir. b) Lisans sahibi tüzel kişiye bankalar ve/veya finans kuruluşları tarafından sınırlı veya gayri kabili rücu proje finansmanı sağlanması halinde, kredi sözleşmesi hükümleri gereği, bankalar ve/veya finans kuruluşları Kuruma gerekçeli olarak bildirimde bulunarak, bu Yönetmeliğin öngördüğü şartlar çerçevesinde önerecekleri bir başka tüzel kişiye lisans sahibi tüzel kişinin lisansı kapsamındaki tüm yükümlülüklerini üstlenmek şartıyla lisans verilmesini talep edebilir. Önerilen tüzel kişiye, Kurul tarafından gerekçelerin uygun bulunması halinde bu Yönetmelik kapsamındaki yükümlülükleri yerine getirmesi kaydıyla aynı hak ve yükümlülüklerle eskisinin devamı mahiyetinde lisans verilir. (3) Kurumdan lisans alan kişiler, ilgili mevzuat hükümlerinin yanı sıra, diğer mevzuat hükümlerine de uymak zorundadır. (4) Elektrik piyasasında faaliyet gösteren ve tarifesi düzenlemeye tabi olan lisans sahibi tüzel kişiler, şarj ağı işletmeci lisansı başvurusunda bulunamaz ve şarj hizmeti sunamaz. (5) Piyasada ilgili mevzuat hükümlerine aykırı olarak şarj ağı işletmeciliğinin yapıldığının tespit edilmesi halinde, ilgili kişi hakkında Kanunun 16 ncı maddesinde belirtilen yaptırımlar uygulanır. Muafiyetler. MADDE 5- (1) Her ne ad altında veya yöntemle olursa olsun ticari faaliyet göstermeyen özel şarj istasyonlarının ve kullanıcıların kendi ihtiyacı için kurduğu şarj ünitelerinin bir şarj ağına bağlanmaları zorunlu değildir. Lisans başvuru usulü. MADDE 6- (1) Lisans almak için; Kurum tarafından belirlenen usul ve esaslar uyarınca sunulması gereken bilgi ve belgelerle EPDK Başvuru Sistemi üzerinden başvuruda bulunulur. (2) Başvuruda bulunacak tüzel kişi, Kurum nezdinde elektronik başvuruda bulunacak yetkilisinin bilgilerini Kuruma yazılı olarak sunar. Kurum, bildirim tarihinden itibaren beş iş günü içinde söz konusu tüzel kişi adına yetkili kişinin elektronik başvuru yetkisini tanımlar. (3) Lisans başvurusunda bulunacak tüzel kişinin;. a) Türk Ticaret Kanunu hükümleri doğrultusunda anonim şirket ya da limited şirket olarak kurulmuş olması, kamu iktisadi teşebbüsleri tarafından yapılan başvurular hariç, asgari sermayesinin Kurulca çıkarılan usul ve esaslara göre belirlenen tutardan az olmaması,. b) Anonim şirket olarak kurulmuş olması halinde, sermaye piyasası mevzuatına göre borsada işlem görenler dışındaki paylarının tamamının nama yazılı olması ve şirketin borsada işlem görmek üzere ihraç edilecekler hariç hamiline yazılı pay çıkarmaması,. zorunludur. Lisans başvurularının alınması, incelenmesi ve değerlendirmeye alınması. MADDE 7- (1) Başvuru sırasında tüzel kişiden istenen bilgi ve belgelerin gereğine uygun olarak sunulup sunulmadığı hakkındaki inceleme, bilgi ve belgelerin Kuruma sunulma tarihini izleyen on iş günü içerisinde tamamlanır. İlgili mevzuata uygun olarak yapılmadığı tespit edilen başvurulardaki eksikliklerin, konu hakkında ilgilisine yapılan tebliğ tarihinden itibaren on beş iş günü içerisinde giderilmesi istenir ve söz konusu eksiklikler giderilmediği takdirde başvurunun yapılmamış sayılacağı tüzel kişiye bildirilir. Bu süre içerisinde eksikliklerin giderilmemesi veya başvurudan vazgeçildiğinin Kuruma bildirilmesi halinde başvuru yapılmamış sayılır ve başvuru sahibinin talebi halinde, başvuru sırasında Kuruma sunulan belgeler ile lisans alma bedeli iade edilir. (2) Lisans başvuru esaslarına göre eksiksiz olarak yapıldığı tespit edilen başvurular, başvuru tarihi itibarıyla veya birinci fıkra kapsamında eksikliklerin giderildiğine ilişkin bilgi ve belgelerin Kuruma sunulduğu tarih itibarıyla değerlendirmeye alınmış sayılır. (3) Başvuru sahibinden, değerlendirme sürecinin sonuçlandırılabilmesi için ihtiyaç duyulan her türlü ek bilgi ve belge ayrıca istenebilir ve başvuru sahibi tüzel kişiyi temsile yetkili kişi veya kişiler doğrudan görüşme yapmak üzere çağrılabilir. (4) Lisans başvurusunun değerlendirmeye alınması, lisans almaya hak kazanıldığı anlamı taşımaz. Lisans başvurularının sonuçlandırılması. MADDE 8- (1) Lisans başvurusuna ilişkin yapılan değerlendirme Kurula sunulur ve lisans başvurusu Kurul kararıyla sonuçlandırılır. (2) İlgili mevzuatta belirtilen yükümlülükleri yerine getiren tüzel kişiye Kurul kararı ile şarj ağı işletmeci lisansı verilir ve lisans sahibi tüzel kişinin ticaret unvanı, tescilli markası ve lisans süresi Kurumun internet sayfasında duyurulur. (3) Değerlendirmeye alınan lisans başvurusu en geç otuz gün içerisinde karara bağlanır ve alınan karar ilgiliye tebliğ edilir. Lisansta asgari olarak yer alacak hususlar. MADDE 9- (1) Lisansta asgari olarak;. a) Lisans sahibinin ticaret unvanı ile tescilli markası,. b) Lisans yürürlük tarihi ve lisans süresi,. c) Kurul tarafından uygun bulunan diğer hususlar,. yer alır. Lisansın yürürlüğe girmesi. MADDE 10- (1) Lisans, lisansta belirtilen tarihte yürürlüğe girer ve lisans sahibinin lisans kapsamındaki hak ve yükümlülükleri bu tarihten itibaren geçerlilik kazanır. Lisans bedelleri. MADDE 11- (1) Lisans bedelleri; lisans alma, lisans tadili ve lisans sureti çıkartma işlemleri ile yıllık lisans bedellerinden oluşur. (2) Bir sonraki yıl için geçerli olacak lisans bedelleri her yılın aralık ayı sonuna kadar Kurul tarafından belirlenerek Resmî Gazete’de yayımlanır ve Kurum internet sayfasında ilan edilir. Lisans bedeli değişikliklerinde, lisans bedelinin peşin ödenmesi gereken işlemler için başvuru tarihinde, diğer işlemler için ise başvurunun sonuçlandırıldığı tarihte geçerli olan lisans bedeli ödenir. (3) Her türlü lisans tadili ve lisans sureti çıkartma bedeli ile lisans alma bedelleri peşin ödenir. (4) Yıllık lisans bedeli lisans sahiplerinin yıllık gelir tablolarında yer alan lisans kapsamında yürüttükleri şarj hizmeti faaliyetine ilişkin net satışlar tutarı ile Kurulca her yıl belirlenecek katsayının çarpılmasıyla hesaplanır. (5) Yıllık lisans bedeli bir sonraki yılın 31 Temmuz tarihine kadar Kurum hesabına yatırılır. (6) Bu Yönetmeliğin yürürlüğe girdiği tarihi takip eden takvim yılı başından itibaren beş yıl süresince yıllık lisans bedeli alınmaz. (7) Yıllık lisans bedellerinin ödenmesi gereken süre içerisinde Kurum hesabına yatırılmaması durumunda; ödenmesi gereken tutara 21/7/1953 tarihli ve 6183 sayılı Amme Alacaklarının Tahsil Usulü Hakkında Kanunun 51 inci maddesine göre belirlenen gecikme zammı oranı uygulanır. (8) Maddi hatalardan kaynaklanan tadiller, Kurum tarafından resen yapılan tadiller ile mevzuat değişikliklerinin ve uygulamalarının gerektirdiği tadiller için lisans tadil bedeli alınmaz. (9) Lisans alma bedelleri ile tadil bedellerinde, başvuruya ilişkin bilgi ve belgelerin tam ve eksiksiz olarak Kuruma sunulduğu tarihte geçerli bedeller esas alınır. (10) Bir başvuruyla aynı lisans için birden fazla tadil talebinde bulunulması halinde tek lisans tadili bedeli ödenir. Lisans süresi ve süre uzatımı. MADDE 12- (1) Lisans en fazla 49 yıla kadar verilir. (2) Lisans süresi, lisans sahibinin talebi üzerine lisans süresinin bitiminden başlamak üzere ve öngörülen azami lisans süresi gözetilmek suretiyle uzatılabilir. (3) Süre uzatım talebi, yürürlükteki lisans süresinin bitiminden en erken dokuz ay, en geç üç ay önce, lisans sahibinin Kuruma başvurması suretiyle lisans tadil başvurusu şeklinde yapılır ve lisans süresinin uzatılması halinde Kurum internet sayfasında ilan edilir. (4) Süre uzatım talebinin değerlendirmesinde dikkate alınan hususlar Kurum tarafından belirlenir. Lisans tadili. MADDE 13- (1) Lisans, lisans sahibinin talebiyle veya Kurumca resen tadil edilebilir. Lisans sahibinin talebi ile yapılan lisans tadili serbest piyasayı veya rekabet koşullarını bozucu hükümler içeremez. (2) Lisansa kayıtlı bir bilginin değişmesi veya lisansa bilgi eklenmesinin veya lisanstan bilgi çıkarılmasının gerekmesi halinde, bu durumun vuku bulmasından veya lisans sahibi tarafından öğrenilmesinden itibaren en geç otuz gün içerisinde lisans sahibi, gerekli tüm bilgi ve belgelerle birlikte Kuruma başvuruda bulunarak lisansının tadil edilmesini talep etmek zorundadır. (3) Lisans tadil başvurusu Kurum tarafından belirlenen usul ve esaslara göre yapılır. Başvuru sırasında istenen bilgi ve belgelerin ilgili mevzuata uygunluğuna ilişkin inceleme, bilgi ve belgelerin Kuruma sunulmasını izleyen on iş günü içerisinde tamamlanır. İlgili mevzuata uygun olarak yapılmadığı tespit edilen başvurulardaki eksikliklerin ilgilisine yapılan tebliğ tarihinden itibaren on iş günü içerisinde giderilmesi istenir ve söz konusu eksiklikler giderilmediği takdirde, başvurunun yapılmamış sayılacağı lisans sahibine bildirilir. Bu süre içerisinde eksikliklerin giderilmemesi veya başvurudan vazgeçildiğinin Kuruma bildirilmesi halinde başvuru yapılmamış sayılır ve lisans sahibinin talebi halinde, başvuru sırasında Kuruma sunulan belgeler ile lisans tadil bedeli iade edilir. (4) Lisans tadil başvurusu Kurul kararı ile sonuçlandırılır. Lisansın sona ermesi. MADDE 14- (1) Lisans, lisans süresinin bitiminde tebligat yapılmaksızın kendiliğinden sona erer veya;. a) Lisans sahibinin iflasının kesinleşmesi,. b) Lisans sahibi tüzel kişinin lisansı kapsamındaki hak ve yükümlülüklerinin Türk Ticaret Kanunu uyarınca birleşme veya bölünme yoluyla başka bir tüzel kişiye devri haricinde, lisans sahibinin tüzel kişiliğinin sona ermesi,. c) Lisans sahibinin talebi,. ç) Lisans verilmesine esas şartların kaybedildiğinin tespit edilmesi üzerine, durumun lisans sahibine bildirilerek tebligatı izleyen otuz gün içerisinde koşulun tekrar sağlandığına ilişkin geçerli belgenin Kuruma ibraz edilmemesi,. d) Lisans verme aşamasında lisansa kayıt edilmiş belirli bir süre içerisinde yerine getirilmesi gereken yükümlülüğün süresi içerisinde yerine getirilmemesi,. e) Şarj ağının, 15 inci maddenin dördüncü fıkrasında belirlenen sürede oluşturulamaması veya oluşturulduktan sonra korunamaması,. durumlarında Kurul kararıyla sona erdirilir. (2) Lisans sahibi, faaliyetini sona erdirmesinden en az iki ay önce sertifika verdiği şarj istasyonu işletmecilerini durumdan haberdar etmek ve Kuruma bilgi vermekle yükümlüdür. (3) Lisansın sona ermesi halinde şarj ağı işletmecisince düzenlenen sertifikalar da kendiliğinden geçerliliğini yitirir. ÜÇÜNCÜ BÖLÜM. Şarj Ağı, Lisans Sahibinin Hak ve Yükümlülükleri. Şarj ağı. MADDE 15- (1) Şarj ağı, şarj ağı işletmecisinin işlettiği ve şarj ağı işletmecisi tarafından düzenlenen sertifikalar kapsamında işletilen halka açık ve ticari faaliyet yürütülen özel şarj istasyonlarından oluşur. (2) Şarj ağı işletmecisi, lisansının yürürlüğe girdiği tarihten itibaren altı ay içinde en az elli adet şarj ünitesinden ve en az beş farklı ilçedeki şarj istasyonundan oluşacak şekilde şarj ağını oluşturur. Şarj ağında yer alan şarj ünitelerinin en az yüzde beşi ile Karayolları Genel Müdürlüğünün sorumluluğu altında bulunan otoyollar ve devlet yollarında yer alan şarj ünitelerinin en az yüzde ellisinin DC 50 kW ve üzeri güçteki şarj ünitesi niteliğinde olması zorunludur. (3) Şarj ağına bağlı her bir şarj istasyonunda, bulunması halinde AC güçteki şarj ünitelerinin en az birinin TS EN 62196-2 standardında tanımlanan Tip-2 şarj soketiyle; bulunması halinde DC güçteki şarj ünitelerinin en az birinin TS EN 62196-3 standardında tanımlanan birleşik şarj sistemi (Combo-2) ile donatılmış olması zorunludur. AC güçteki şarj üniteleri Tip-2 şarj soketiyle veya araç konektörü ile donatılarak hizmete alınabilir. (4) Şarj ağı işletmecisi, şarj ağını ikinci ve üçüncü fıkrada yer alan şartlara uygun hale getirmekle yükümlüdür. Şarj ağını ikinci fıkrada belirlenen sürede oluşturmayan veya oluşturduktan sonra koruyamayan lisans sahiplerinin bildirime gerek olmaksızın otuz gün içinde gerekli şartları sağlaması ve bu şartların sağlandığına dair Kuruma bildirimde bulunması zorunludur. (5) Kurum, şarj ağının coğrafi kapsayıcılığını, şarj istasyonlarının yaygınlığını ve 31 inci madde uyarınca hazırlanan projeksiyonu dikkate alarak, şarj ağı işletmecilerine, belirli yerlerde ve belirli sayıda şarj istasyonu kurma da dahil olmak üzere ticari ve teknik zorunluluklar ve özel şartlar getirebilir. Şarj ağı işletmecisinin talep etmesi halinde, bu kapsamda kurulan şarj istasyonu için gerekli taşınmaz temini işlemleri Kanunun 19 uncu maddesinin birinci, üçüncü ve beşinci fıkraları kapsamında yürütülür. Bu kapsamda kurulan şarj istasyonlarının yatırım finansmanı dahil toplam maliyetleri şarj hizmeti fiyatının belirlenmesinde hesaba katılabilir. Kurum ihtiyaç olması halinde konuya ilişkin usul ve esasları belirler. Şarj ağı işletmeci lisansı sahibinin hak ve yükümlülükleri. MADDE 16- (1) Şarj ağı işletmeci lisansı, lisans sahibine;. a) Ülke genelinde şarj hizmeti sunma,. b) Şarj istasyonu kurma ve işletme,. c) Düzenlediği sertifikalar kapsamında şarj istasyonu kurdurma ve işlettirme,. ç) Kullanıcılar ile 29 uncu madde kapsamında sadakat sözleşmesi yapabilme,. d) 15 inci maddenin beşinci fıkrası kapsamında kurulacak şarj istasyonları için taşınmaz temini talebinde bulunma,. haklarını verir. (2) Lisans sahibi, ilgili mevzuatta sayılanların yanı sıra;. a)  Şarj ağına bağlı şarj istasyonlarında 23 üncü maddede sayılan haller hariç sürekli, kaliteli ve kesintisiz şarj hizmeti sunmak,. b) Şarj hizmetini, eşit taraflar arasında ayrım gözetmeksizin sağlamak,. c) Şarj ağına bağlı şarj istasyonlarında şarj ünitesiyle uyumlu soket yapısına sahip her türlü elektrikli araca şarj hizmeti sağlamak ve gerekli yazılımı, ekipmanı, donanımı bulundurmak,. ç) Şarj hizmeti fiyatını ilgili mevzuata uygun olarak belirlemek, ilan etmek ve uygulamak,. d) Şarj hizmeti karşılığında kullanıcılardan şarj hizmeti fiyatı esas alınarak hesaplanan bedel dışında her ne ad altında olursa olsun ayrı bedel talep etmemek,. e) 19 uncu madde hükümleri çerçevesinde şarj istasyonlarının birlikte çalışabilirliğini sağlamak amacıyla gerekli yönetim, denetim ve kayıt sistemini kurmak, işler halde tutmak, işletmek ve Kurum ile Kurum tarafından uygun bulunan diğer kamu kurum ve kuruluşlarının bu sisteme ve şarj istasyonlarına erişimini sağlamak,. f) Belirlenen usul ve esaslara uygun bildirimleri yapmak, talep edilmesi halinde gerekli bilgi, belge ve benzeri materyalleri Kuruma veya Kurumun yetkilendirdiği kişilere vermek, Kurum görevlileri ile Kurum tarafından yetkilendirilen görevlilerin tesislerde inceleme yapmasına müsaade etmek,. g) Şarj hizmeti sunumundan kaynaklanabilecek cana ve mala karşı maddi zarar ve ziyanı tazmin etmek için gerekli mali sorumluluk sigortalarını yapmak ve yaptırmak,. ğ) Kurum tarafından talep edilecek raporları hazırlamak ve yayımlamak,. h) Kurum tarafından belirlenen bilgileri kendi internet sayfasında ve varsa mobil uygulaması üzerinden yayımlamak,. ı) Lisans yürürlüğe girdikten sonra en geç bir ay içerisinde serbest erişim platformunda yayımlanacak bilgileri zamanında, güncel, doğru ve eksiksiz olarak sağlayacak bir sistem kurmak,. i) 18 inci madde hükümleri çerçevesinde bilgi güvenliğine ilişkin tedbirleri almak,. j) 6/12/2018 tarihli ve 30617 sayılı Resmî Gazete’de yayımlanan Elektronik Tebligat Yönetmeliğinde tanımlanan kendi namına elektronik tebligat adresi almak ve geçerliliğini korumak,. k) Lisans işlemleri ile ilgili bedeller ile yıllık lisans bedellerini zamanında ve eksiksiz olarak Kuruma ödemek,. ile yükümlüdür. (3) Lisans sahibi tüzel kişinin ortaklık yapısında doğrudan paylarda, yönetim kurulu başkan ve üyeleri ile temsile yetkili kişilerde değişiklik olması halinde lisans sahibi, değişikliğin Türkiye Ticaret Sicili Gazetesinde yayımlanmasından itibaren en geç altı ay içerisinde bu durumu aşağıdaki belgelerle birlikte Kuruma bildirir:. a) Anonim şirketlerin halka açık hisselerindeki değişiklikler hariç olmak üzere, lisans sahibi tüzel kişinin ortaklık yapısında doğrudan pay değişikliği olması halinde pay devrine ilişkin sözleşmenin noter onaylı örneği ya da değişikliğe ilişkin Türkiye Ticaret Sicili Gazetesi. b) Lisans sahibi tüzel kişinin yönetim kurulu başkan ve üyelerinde değişiklik olması halinde değişikliğe ilişkin kararın noter onaylı sureti veya kararın yayımlandığı Türkiye Ticaret Sicili Gazetesi. c) Lisans sahibi tüzel kişiyi temsile yetkili kişi veya kişilerde değişiklik olması halinde yeni yetkili veya yetkililerin kimlik bilgilerinin ve yetkinin sınırlarının yer aldığı yetki belgesi. (4) Lisans sahibinin lisans kapsamındaki hakları Kurumdan izin alınmaksızın üçüncü şahıslara devir, temlik ve rehin edilemez. Şarj ağının genişletilmesi ve daraltılması. MADDE 17- (1) Şarj ağı işletmecisi, şarj ağına yeni bir şarj istasyonu eklemek istemesi halinde Kurum tarafından belirlenen formatta elektronik ortamda Kuruma başvurur. Başvuruda, şarj ağına eklenmek istenen şarj istasyonuna ilişkin coğrafi konum, şarj ünitesi ve soket sayıları, sertifika bilgileri, şarj ünitesi tipleri ve güçleri ile ilgili bilgiler; başvuruya konu şarj istasyonuna ilişkin 14/7/2005 tarihli ve 2005/9207 sayılı Bakanlar Kurulu Kararıyla yürürlüğe konulan İşyeri Açma ve Çalışma Ruhsatlarına İlişkin Yönetmelik hükümleri uyarınca alınan iş yeri açma ve çalışma ruhsatı ve şarj istasyonunun iletim ve dağıtım sistemine bağlantısına ilişkin 22 nci madde kapsamında ilgili şebeke işletmecisi tarafından verilen belge Kuruma sunulur. Kurum gerekli görmesi halinde ilave bilgi ve belge talep edebilir. (2) Birinci fıkra kapsamında yapılan başvuru, Kurum tarafından on iş günü içerisinde sonuçlandırılır. Başvuru sonucu, elektronik ortamda şarj ağı işletmecisine bildirilir. Başvurunun Kurum tarafından uygun bulunması halinde şarj istasyonu numaralandırılır, şarj ağı işletmecisinin ağına eklenir ve halka açık şarj istasyonu serbest erişim platformunda yayımlanır. (3) Şarj ağı işletmecisi, şarj ağından şarj istasyonu çıkartmak istemesi halinde ilgili şebeke işletmecisine ve Kurum tarafından belirlenen formatta elektronik ortamda Kuruma bildirimde bulunur. Bildirim sonrası Kurum tarafından şarj istasyonu, ilgili şarj ağından ve serbest erişim platformundan çıkarılır. (4) Şarj ağı işletmecisi, şarj ağında yer alan şarj istasyonlarına ilişkin şarj ünitesi ve soket sayıları, şarj ünitesi tipleri ve güçleri ile sertifika bilgilerinde değişiklik olması halinde en geç beş iş günü içerisinde Kurum tarafından belirlenen formatta elektronik ortamda Kuruma bildirimde bulunur. Bildirim sonrası Kurum tarafından şarj istasyonuna ilişkin bilgiler güncellenir ve serbest erişim platformunda yayımlanır. (5) Kurum veri tabanında her bir şarj ağında yer alan şarj istasyonlarına ilişkin bilgiler ayrı ayrı tutulur ve saklanır. Bilgi güvenliği. MADDE 18- (1) Şarj ağı işletmecisi, Kurumun erişimine sunulan ve Kuruma gönderilen tüm bilgilerin gizliliğinden, bütünlüğünden, erişilebilirliğinden, doğruluğundan ve güvenliğinden sorumludur. (2) Şarj ağı işletmecisi, lisansı kapsamında gerçekleştirilen iş ve işlemler ile elde edilen verileri yürürlükteki mevzuat uyarınca muhafaza eder ve bu verilere ve şarj ağı işletim sistemine Kurum ve Kurum tarafından yetkilendirilmiş ilgili diğer kamu kurum ve kuruluşları haricindeki yetkisiz kişilerin erişimlerini engelleyecek güvenlik önlemlerini alır ve uygular. Bilgi güvenliğine ilişkin alınacak önlemler kapsamında Bilgi ve İletişim Güvenliği Rehberi referans kaynak olarak dikkate alınır. Kuruma veri aktarımında, Kurum tarafından belirlenen veri iletişim protokolleri ve yöntemleri kullanılır. (3) Şarj hizmeti kapsamında toplanan verilerin hizmetin verildiği tarihten itibaren en az beş yıl süreyle şarj ağı işletmecisi tarafından güvenli bir şekilde saklanması zorunludur. (4) Kurum, şarj ağı işletmecilerinden topladığı verileri kullanma, raporlama, yayımlama ve kamunun kullanımına açma hakkına sahiptir. Birlikte çalışabilirlik. MADDE 19- (1) Şarj istasyonlarının iletim ve dağıtım sistemiyle etkileşimli, uyumlu ve etkili bir şekilde çalışması için ilgili mevzuat kapsamındaki gereklilikler yerine getirilir. (2) Şarj hizmeti sunan şarj istasyonlarının, şarj ağlarıyla ve elektrikli araçlarla iletişiminde kullanılan haberleşme protokollerinin birbirleriyle uyumlu olması zorunludur. (3) Kurum şarj ağı ve şarj ağına bağlı şarj istasyonlarının, iletim ve dağıtım sistemiyle haberleşmesini, iletim ve dağıtım sisteminin   kesintisiz, sürekli ve güvenilir olarak çalışmasını sağlayacak iletişim ve kontrol sistemlerinin kurulum ve işletimine ilişkin esaslar belirleyebilir. (4) Şarj ağı işletmecisi tarafından; kullanıcıların şarj hizmeti alabilmeleri için şarj istasyonlarına rezervasyon yapabilmelerinin sağlanması amacıyla bir rezervasyon sistemi kurulabilir. Kurum gerekli gördüğü takdirde rezervasyon sisteminin işleyişine ilişkin usul ve esasları belirler. Sertifika. MADDE 20- (1) Şarj ağı işletmecisi, üçüncü kişilerce şarj istasyonu kurulması ve işletilmesi ile şarj istasyonunun kendi şarj ağına bağlı olarak çalışması için sertifika düzenler. Şarj ağı işletmecisi tarafından düzenlenen sertifika, şarj ağı işletmecisi ile sertifika verdiği şarj istasyonu işletmecisi arasında şarj hizmeti sunulmasına ilişkin tarafların hak ve yükümlülüklerini tanımlar. (2) Sertifikada asgari olarak aşağıdaki hükümlere yer verilir:. a) Şarj ağı işletmecisi ve sertifika verilen şarj istasyonu işletmecisi gerçek ve tüzel kişinin adı veya unvanı ile tebligata esas iletişim bilgileri. b) Sertifikanın yürürlük tarihi ve geçerlilik süresi. c) Şarj istasyonunun coğrafi konumu ve şarj istasyonunda bulunan veya bulunacak şarj ünitelerinin ve soketlerin sayısı, tipi ve gücü. ç) Tarafların hak ve yükümlülükleri. (3) Şarj ağı işletmecisi, sertifika düzenlenmesinde, sonlandırılmasında ve iptalinde uygulayacağı kurallara ilişkin usul ve esasları internet sitesinde ilan eder. Bu usul ve esaslarda mevzuata aykırı veya piyasanın işleyişini bozucu hükümler bulunamaz. (4) Her bir şarj istasyonu için yalnızca bir lisans sahibi tarafından sertifika düzenlenebilir. Düzenlenen sertifikanın süresi ilgili şarj ağı işletmeci lisansının geçerlilik süresini aşamaz. Şarj istasyonu işletmecisi şarj ağı işletmecisinden aldığı bir sertifikayla birden fazla şarj istasyonunda şarj hizmeti sunabilir. (5) Şarj hizmetinin sunulmasında asli sorumluluk şarj ağı işletmecisinindir. Şarj hizmetinin sertifika kapsamındaki bir şarj istasyonunda sunulması, şarj ağı işletmecisinin ilgili mevzuat ile diğer mevzuattan kaynaklanan yükümlülük ve sorumluluklarını ortadan kaldırmaz. (6) Şarj istasyonu işletmecisi, sertifika düzenleyen şarj ağı işletmecisinin gözetimi ve denetiminde şarj hizmeti faaliyetinde bulunur. Sertifika sahibinin işlettiği şarj istasyonları Kurum veya Kurum tarafından yetkilendirilen kurum veya kuruluşlar tarafından denetlenebilir. Şarj ağı işletmecisi, sertifika sahibinin, yerinde denetim esnasında denetimde bulunanlara her türlü kolaylığı göstermesini ve Kurumun, mevzuattan kaynaklanan görevlerini yerine getirebilmesi için, istenilen bilgi ve belgeleri görevlilere eksiksiz olarak vermesini ya da talep edilmesi halinde göndermesini sağlar. (7) Şarj istasyonu işletmecisinin, sertifikasının geçerliliğini yitirmesi halinde faaliyeti de sonlanır. Bu durumda şarj istasyonu işletmecisi başka bir şarj ağı işletmecisine başvurarak sertifika talebinde bulunabilir ve sertifikasını aldığı lisans sahibinin şarj ağına bağlanarak faaliyet yürütür. DÖRDÜNCÜ BÖLÜM. Şarj İstasyonları, Kurulumu ve İşletilmesi. Şarj istasyonu. MADDE 21- (1) Şarj istasyonu, yürürlükteki mevzuat ve standartlara uygun olarak tasarlanır, kurulur, işletmeye alınır, işletilir, işletmeden çıkarılır ve denetlenir. Hiçbir gerçek veya tüzel kişi yürürlükteki mevzuat veya standartlara aykırı olarak şarj istasyonunda elektrikli aracın şarj edilmesi için elektrik enerjisi sağlayamaz veya şarj ekipmanının kullanımına izin veremez. (2) Bu Yönetmelik hükümleri saklı kalmak kaydıyla şarj istasyonu, ilgili mevzuatta iletim veya dağıtım sistemine bağlı tüketim tesisleri için tanımlanan kurallara tabidir. (3) Şarj hizmeti kapsamında kullanıcıya temin edilen elektrik enerjisi Kanun kapsamında elektrik tedarik faaliyeti olarak değerlendirilmez. (4) Şarj istasyonu bir veya birden fazla şarj ünitesinden oluşabilir. Şarj istasyonunda şarj hizmeti ancak bir şarj ağına bağlı olarak yürütülür. (5) Ayrı bir elektrik aboneliği olan ve en az bir DC 50 kW ve üzeri güçte şarj ünitesi bulunan şarj istasyonlarının elektrik tüketiminin ölçülmesi için kullanılacak sayaçların ilgili mevzuata göre tesis edilecek otomatik sayaç okuma sistemine uyumlu olması zorunludur. (6) Şarj hizmeti sunulan halka açık şarj istasyonlarında tüm kullanıcıların şarj hizmeti satın alabilmesini sağlayacak ödeme sistemlerinden en az bir tanesinin bulundurulması zorunludur. Bu ödeme yönteminin nasıl kullanılacağına ilişkin bilgilendirmelere şarj istasyonunda ve şarj ağı işletmecilerinin dijital mecralarında yer verilir. Bu ödeme metotları serbest erişim platformunda yer alır. (7) Şarj hizmeti sunulan şarj ünitelerinde elektrikli araçlara aktarılan elektrik enerjisi miktarının ölçülmesi ve kullanıcı tarafından görülebilmesi için 11/1/1989 tarihli ve 3516 sayılı Ölçüler ve Ayar Kanununa uygun ölçüm aletleri kullanılır. Şarj istasyonunun kurulumu. MADDE 22- (1) Şarj istasyonunun dağıtım ve iletim sistemine bağlantıları 28/1/2014 tarihli ve 28896 sayılı Resmî Gazete’de yayımlanan Elektrik Piyasası Bağlantı ve Sistem Kullanım Yönetmeliği hükümleri çerçevesinde yapılır. (2) İç tesisata bağlı olarak kurulacak şarj istasyonu için 4/11/1984 tarihli ve 18565 sayılı Resmî Gazete’de yayımlanan Elektrik İç Tesisleri Yönetmeliği hükümleri çerçevesinde işlem tesis edilir. (3) OSB Dağıtım Lisansı sahibi Organize Sanayi Bölgeleri içerisinde kurulması planlanan şarj istasyonu için OSB dağıtım sistemine bağlantı başvuruları 14/3/2014 tarihli ve 28941 sayılı Resmî Gazete’de yayımlanan Organize Sanayi Bölgelerinin Elektrik Piyasası Faaliyetlerine İlişkin Yönetmelik hükümleri çerçevesinde yapılır. (4) Şarj istasyonunun elektrik projelerinin hazırlanması, proje onayı ve tesis kabul işlemleri 30/12/2014 tarihli ve 29221 mükerrer sayılı Resmî Gazete’de yayımlanan Elektrik Tesisleri Proje Yönetmeliği ve 7/5/1995 tarihli ve 22280 sayılı Resmî Gazete’de yayımlanan Elektrik Tesisleri Kabul Yönetmeliği ile ilgili mevzuat çerçevesinde gerçekleştirilir. (5) Şarj istasyonları için yapılan dağıtım sistemine bağlantı talepleri tüketim tesisi kapsamında değerlendirilerek karşılanır ve bağlantı talepleri hakkında Elektrik Piyasası Bağlantı ve Sistem Kullanım Yönetmeliğinde sayılan durumlar hariç dağıtım şirketi tarafından olumsuz görüş verilemez. (6) İlgili mevzuat kapsamındaki gereklilikleri yerine getirerek şarj hizmeti sunmak üzere şarj istasyonu kurmak ve işletmek isteyen şarj ağı işletmecileri veya sertifika sahibi şarj istasyonu işletmecileri tarafından Ek-1’de yer alan formla, ilgili şebeke işletmecisine başvuruda bulunulur. İlgili şebeke işletmecisi tarafından başvuru tarihinden itibaren beş iş günü içerisinde olumlu görüş verilen başvurular için Ek-2’de yer alan belge düzenlenir. İlgili şebeke işletmecisi uygun görmediği başvuruları gerekçeleriyle birlikte başvuru sahibine bildirir. Bu gerekçeler ilgili mevzuata aykırı olamaz. Uygun görülmeyen başvurulara yapılan itirazlar Kurul tarafından değerlendirilir. Yapılan başvurulara ilişkin bilgiler ilgili şebeke işletmecisi tarafından Kurum tarafından belirlenen sürelere ve formata uygun şekilde Kuruma bildirilir. (7) İlgili şebeke işletmecisi; şarj istasyonlarının kurulum ve işletilmesi sürecinde elde ettiği bilgileri Kurumun belirlediği esaslar çerçevesinde Kuruma sunar. Şarj istasyonunun işletilmesi. MADDE 23- (1) Bir şarj istasyonunun şarj hizmeti sunmaya başlayabilmesi için İşyeri Açma ve Çalışma Ruhsatlarına İlişkin Yönetmelik hükümleri uyarınca iş yeri açma ve çalışma ruhsatına sahip olması zorunludur. İşyeri açma ve çalışma ruhsatının geçerliliğini yitirdiğinin anlaşılması halinde şarj istasyonunda şarj hizmetine yönelik faaliyetler sonlandırılır. (2) Halka açık şarj istasyonlarında lisans sahibinden kaynaklanmayan haklı sebepler ve mücbir sebepler hariç şarj hizmetinin sürekli ve kesintisiz olarak sunulması zorunludur. Otel, restoran, alışveriş merkezi gibi işyerlerine ait otoparklarda kullanıma açık olan şarj istasyonları bağlı bulundukları iş yerinin çalışma saatleri ile sınırlı olarak şarj hizmeti sunabilir. (3) Kullanımının can ve mal emniyeti bakımından tehlike arz ettiği tespit edilen herhangi bir şarj istasyonu derhal hizmet dışı bırakılır ve şarj istasyonunda can ve mal güvenliği tesis edilinceye kadar kullanılamaz ve hizmete sokulamaz. (4) Halka açık şarj istasyonlarında eşit durumdaki kullanıcılara ayrım gözetmeksizin şarj hizmeti sunulması esastır. (5) Kullanıcılar tarafından şarj ağı işletmecisine yapılabilecek ihbar ve şikayetlere ilişkin açıklamaların yer aldığı levha veya çıkartmalar ile şarj ünitelerinin tiplerine ve güçlerine ilişkin kullanıcıya sunulacak bilgiler, şarj ünitelerinin üzerinde veya yakınında kolay ve anlaşılır şekilde yer alır. Şarj istasyonuna bütünleşik elektrik depolama ve üretim tesisi. MADDE 24- (1) Şarj istasyonunun elektrik ihtiyacını karşılamak üzere 12/5/2019 tarihli ve 30772 sayılı Resmî Gazete’de yayımlanan Elektrik Piyasasında Lisanssız Elektrik Üretim Yönetmeliği kapsamında yenilenebilir enerji kaynaklarına dayalı elektrik üretim tesisi kurulabilir. (2) 9/5/2021 tarihli ve 31479 sayılı Resmî Gazete’de yayımlanan Elektrik Piyasasında Depolama Faaliyetleri Yönetmeliği kapsamında şarj istasyonu bünyesinde tüketim tesisine bütünleşik elektrik depolama tesisi kurulabilir. (3) Birinci veya ikinci fıkra kapsamındaki şarj istasyonları şarj ağı işletmecisi tarafından Kuruma bildirilir. BEŞİNCİ BÖLÜM. Fiyatlandırma, Fiyatların İlanı ve İzlenmesi, Önlemler. Fiyatlandırma ve ilan. MADDE 25- (1) Kanunun ek 5 inci maddesinde yer alan haller saklı olmak kaydıyla, şarj hizmeti fiyatı serbestçe belirlenir. Şarj hizmeti fiyatı, elektrikli araca aktarımı yapılan birim enerji fiyatı (TL/kWh) cinsinden uygulanır. Farklı tip ve güçteki şarj üniteleri için farklı fiyatlar belirlenebilir. Sunulan şarj hizmeti için 4/1/1961 tarihli ve 213 sayılı Vergi Usul Kanunu kapsamında düzenlenen fatura veya fatura yerine geçen belgede araca aktarılan enerji miktarına ayrıca yer verilir. Uygulanan şarj hizmeti karşılığında, şarj hizmeti fiyatı esas alınarak hesaplanan bedel dışında bağlanma bedeli, işlem başlatma bedeli, şarj ekipmanı kullanımı bedeli gibi her ne ad altında olursa olsun ayrı bir bedel talep edilemez. (2) Şarj ağı işletmecisi, şarj ağında yer alan şarj istasyonlarında uygulanan şarj hizmeti fiyatlarını kendi internet sayfası, dijital mecralar ile şarj istasyonlarından da erişilebilecek şekilde eş zamanlı olarak ilan eder. (3) Şarj hizmeti fiyatı, şarj istasyonlarının kurulması ve şarj ağı oluşturulmasına esas yatırım maliyetleri, işletme maliyetleri, amortismanlar, elektrik enerjisi edinim maliyetleri ile vergi, pay, fon gibi yasal yükümlülüklere ilaveten makul ölçüde karlılık dikkate alınarak belirlenir. (4) Şarj ağında yer alan istasyonlarda birinci fıkrada yer alan hususlar harici ayrı bir şarj hizmeti fiyatı belirlenemez. (5) Şarj ağı işletmecisi, şarj hizmeti fiyatının oluşumunu ve güncelleme yöntemini Kuruma açıklamakla yükümlüdür. (6) Bir sonraki günden itibaren uygulanacak şarj hizmeti fiyatları, şarj ağı işletmecileri tarafından içinde bulunulan günde saat 17.00’ye kadar Kuruma bildirilir. Bildirilen fiyatlar takip eden günde saat 00.00 itibarıyla geçerlilik kazanır ve bir sonraki fiyat değişikliğine kadar uygulanır. (7) Şarj ağı işletmecilerinin uygulayacağı şarj hizmeti fiyatı, sadakat sözleşmesi akdettiği kullanıcılara uyguladığı en düşük şarj hizmeti fiyatının %25 fazlasını aşamaz. Şarj ağı işletmecileri sadakat sözleşmesi akdettiği kullanıcılardan sadakat sözleşmesi kapsamında sözleşme bedeli, üyelik bedeli gibi her ne ad altında olursa olsun ayrı bir bedel talep edemez. (8) Şarj hizmeti almaksızın başka bir kullanıcının şarj hizmeti almasının engellenmesinden kaynaklanabilecek maddi kayıplar bu Yönetmelik kapsamında değildir. (9) Şarj ağı işletmecisi tarafından sunulan rezervasyon hizmeti kapsamında kullanıcıdan ücret alınması halinde, bu ücret ilgili rezervasyon kapsamında kullanıcının şarj hizmetini almasından sonra iade edilir. (10) Şarj ağı işletmecisi tarafından şarj hizmetinin tamamlandığına ilişkin kullanıcıya bilgi verilmesi şartıyla şarj istasyonundan ayrılmayan kullanıcılardan ilave bedel alınabilir. Fiyatların izlenmesi ve ilave önlemler. MADDE 26- (1) Kurum, şarj hizmeti kapsamında düzenlenen faaliyetleri veya rekabeti engelleme, bozma veya kısıtlama amacını taşıyan veya bu etkiyi doğuran veya doğurabilecek nitelikte anlaşma veya eylemlerin şarj hizmetlerini bozucu etkiler oluşturması halinde, gerekli işlemlerin başlatılmasıyla birlikte, her seferinde üç ayı aşmamak üzere, faaliyetlerin her aşamasında, bölgesel veya ulusal düzeyde uygulanmak için taban ve/veya tavan fiyat tespitine ve gerekli tedbirlerin alınmasına yetkilidir. Bu etkilerin değerlendirilmesine göre şarj hizmeti kapsamında uygulanan fiyatlara ilişkin asgari ve azami limit uygulaması yapabilir. ALTINCI BÖLÜM. Kullanıcıların Hak ve Yükümlülükleri ile Şarj Ağı Gelişimi. Kullanıcıların hak ve yükümlülükleri. MADDE 27- (1) Kullanıcıların, anlık ve münferit taleplerini karşılamaya yönelik olarak şarj hizmeti sunan halka açık tüm şarj istasyonlarından eşit durumdaki diğer kullanıcılarla aynı koşullarda hizmet alması esastır. (2) Kullanıcının, şarj hizmeti sunan şarj ağı işletmecisiyle 29 uncu madde kapsamında bir sadakat sözleşmesinin olmaması halinde; kullanıcı, şarj hizmeti kapsamında talep edilen bilgileri tam ve doğru bir şekilde vermekle yükümlüdür. (3) Kullanıcı; şarj hizmetini veren şarj ağı işletmecisinden rezervasyon hizmeti almışsa rezervasyon bilgilendirmesinde yer verilen zamanda rezervasyon yaptığı şarj istasyonunda aracını şarj hizmetini almaya hazır hale getirmekle yükümlüdür. (4) Kullanıcı, elektrikli aracını şarj hizmeti almaya hazır hale getirmeye yönelik yükümlülüklerini yerine getirmediği sürece şarj ağı işletmecisi ve şarj istasyonu işletmecisinden şarj hizmetinin sunulmasına ilişkin yükümlülüklerini yerine getirmesini talep edemez. Kullanıcı şikayetleri. MADDE 28- (1) Şarj ağı işletmecisi; kullanıcı şikâyetlerinin iletildiği, kaydedildiği ve kullanıcıların takip edilebildiği iletişim kanallarını tesis etmekle ve kendisine iletilen talepleri on beş iş günü içerisinde sonuçlandırarak kullanıcıyı bilgilendirmekle yükümlüdür. (2) Şarj hizmeti alan kullanıcıların hakları ve zararlarının tazmini konusunda, 7/11/2013 tarihli ve 6502 sayılı Tüketicinin Korunması Hakkında Kanun hükümleri ile ilgili diğer mevzuat hükümleri uygulanır. (3) Bu madde kapsamında oluşturulan kayıtlar bilgi güvenliği tedbirleri alınarak iki yıl süreyle muhafaza edilir. Sadakat sözleşmesi. MADDE 29- (1) Şarj ağı işletmecisiyle sadakat sözleşmesi akdetmek isteyen kullanıcı, ilgili şarj ağı işletmecisine yazılı veya şirketin kurumsal iletişim kanalları aracılığıyla başvuruda bulunur. Sadakat sözleşmesi yazılı veya mesafeli olarak kurulabilir. (2) Sadakat sözleşmesinde ilgili mevzuata aykırı hükümlere yer verilemez. (3) Sadakat sözleşmesi kapsamındaki kullanıcılara 25 inci madde kapsamında farklı şarj hizmeti fiyatı uygulanabilir. Serbest erişim platformu. MADDE 30- (1) Şarj ağlarının tamamında yer alan halka açık şarj istasyonlarının coğrafi konumları, şarj ünitesi sayıları, güçleri ve tipleri, soket sayıları ve tipleri ile uygunluk durumlarının, ödeme yönteminin ve şarj hizmeti fiyatlarının yayımlandığı bir serbest erişim platformu Kurum tarafından kurulur ve işletilir. (2) Şarj ağı işletmecisi bu Yönetmelik kapsamında;. a) Kendi şarj ağında yer alan her bir şarj istasyonu için şarj istasyonunun coğrafi konumunu, şarj ünitesi sayısını, şarj ünitesi tipini, şarj ünitesi gücünü, soket sayısı ile tiplerini ve şarj istasyonu numarası ile adını,. b) Her bir şarj istasyonunda şarj hizmeti için kullanılacak ödeme yöntemi ile çalışma saatlerini,. c) Her bir şarj istasyonu için şarj ünitesi ve soket bazında uygulanacak şarj hizmeti fiyatlarını,. ç) Şarj istasyonunun planlı bakım ve arızalarının başlangıç ve bitiş veya muhtemel bitiş tarih ve saatlerini,. d) Şarj istasyonlarında bulunan şarj ünitelerinin ve soketlerinin uygunluk durumlarını,. e) Kurumca gerekli görülecek diğer bilgileri,. Kurum tarafından belirlenecek sürelere ve formata uygun olarak serbest erişim platformunda yayımlanmak üzere Kuruma sunmakla yükümlüdür. Şarj ağı gelişim projeksiyonu. MADDE 31- (1) Kurum tarafından şarj istasyonlarının gelişimi ve coğrafi yayılımı izlenir. Elektrikli araç kullanımının yaygınlaştırılmasına dair hedeflerde sapmaya yol açabilecek durumların tespit edilmesi halinde Kurum, fiyat düzenlemesi dahil ilave tedbirler alabilir ya da tedbir alınması için ilgili kamu idarelerini bilgilendirebilir. (2) Kurum;. a) Belirlenen politikalar dahilinde, dağıtım şirketleri, şarj ağı işletmecileri ile elektrikli araç üreticileri ve ithalatçılarından temin ettiği verilerden yararlanarak, her iki yılda bir, elektrikli araç kullanımının gelişimine ve şarj altyapısı ihtiyacına yönelik projeksiyonlar hazırlar. b) Bu projeksiyonlara göre; alınabilecek tedbirleri ve uygulanabilecek teşvik önerilerini ilgili makamlara bildirir. c) Şarj ağı gelişiminin öngörülen hedeflerin altında gerçekleşmesi halinde ihtiyaç duyulan yerlerde şarj istasyonu kurulumu zorunluluğu getirebilir. ç) Şarj hizmetine ilişkin diğer kurumlar tarafından belirlenmesi halinde verilecek teşviklerin piyasaya etkilerini düzenlemelerde dikkate alır. YEDİNCİ BÖLÜM. Denetim, Yaptırımlar ve Diğer Hükümler. Denetim ve yaptırımlar. MADDE 32- (1) Kurum, şarj ağı işletmecileri ile şarj istasyonu işletmecilerini kendi personeli eliyle veya gerektiğinde diğer kamu kurum ve kuruluşları personeli eliyle denetime tabi tutabilir. (2) Şarj ağının oluşturulması ve işletilmesi, şarj istasyonunun kurulumu ve işletilmesi ile şarj hizmetinin sunulmasında bu Yönetmelik ve ilgili mevzuattaki hükümlere uyulmadığının tespit edilmesi halinde 28/1/2003 tarihli ve 25007 sayılı Resmî Gazete’de yayımlanan Elektrik Piyasasında Yapılacak Denetimler ile Ön Araştırma ve Soruşturmalarda Takip Edilecek Usul ve Esaslar Hakkında Yönetmelik kapsamında gerekli işlemler tesis edilir. (3) Lisans iptalini gerektiren koşulların tespiti halinde Kurum, hizmetin aksamaması için gerekli tedbirleri alır. (4) Şarj ağına bağlı olmadan şarj istasyonundan elektrikli araçlara ticari amaçlı olarak elektrik enerjisi temin edilmesi, 30/5/2018 tarihli ve 30436 sayılı Resmî Gazete’de yayımlanan Elektrik Piyasası Tüketici Hizmetleri Yönetmeliğinin 48 inci maddesinin birinci fıkrasının (c) bendi kapsamında değerlendirilir ve ilgili şebeke işletmecisi tarafından yetkili idare ile vergi dairesi başkanlığına ihbarda bulunulur. (5) Lisansın iptal edilmesi halinde şarj ağı işletmecisince düzenlenen sertifikalar da kendiliğinden geçerliliğini yitirir. Mücbir sebepler. MADDE 33- (1) Şarj ağı işletmecisinin ilgili mevzuattan kaynaklanan yükümlülükleri, mücbir sebep hallerinde, etkilendikleri oranda, mücbir sebebin etkileri giderilinceye kadar Kurum tarafından ertelenebilir veya askıya alınabilir. Söz konusu yükümlülüklerin yerine getirilemeyeceğinin anlaşıldığı hallerde, Kurum lisans sahibinin yükümlülüklerinin kısmen veya tamamen kaldırılmasına da karar verebilir. (2) Bir olayın mücbir sebep hali sayılabilmesi için; olaydan etkilenen tarafın, olayın başladığı tarihten itibaren en geç otuz gün içinde Kuruma başvurmuş olması ve gerekli özen ve dikkati göstermiş ve tüm önlemleri almış olmasına karşın olayın önlenemeyecek, kaçınılamayacak ve öngörülemeyecek olması ve bu durumun etkilenen tarafın ilgili mevzuat kapsamındaki yükümlülüklerini yerine getirmesini engellemesi gerekir. (3) Aşağıda belirtilen haller, bunlarla sınırlı olmamak kaydıyla, mücbir sebep olarak kabul edilir:. a) Doğal afetler ve salgın hastalıklar. b) Savaş, nükleer ve kimyasal serpintiler, seferberlik halleri, halk ayaklanmaları, saldırı, terör hareketleri ve sabotajlar. c) Grev, lokavt veya diğer memur ve işçi hareketleri. (4) İlgili mevzuat kapsamındaki yükümlülüklerin ertelenmesi, askıya alınması veya kaldırılması kararının verilebilmesi için, şarj ağı işletmecisinin;. a) Mücbir sebebin başlama tarihini ve mahiyetini,. b) İlgili mevzuat kapsamındaki yükümlülüklerine olan etkilerini,. c) Mümkün olması halinde etkilerin tahmini giderilme süresini,. içeren başvurusunu Kuruma bildirmesi zorunludur. (5) Bu madde kapsamındaki talepler, başvuruya ilişkin gerekli bilgi ve belgelerin tamamlanmasından itibaren altmış gün içerisinde Kurul kararı ile sonuçlandırılır. SEKİZİNCİ BÖLÜM. Geçici ve Son Hükümler. İşletmede olan şarj istasyonları. GEÇİCİ MADDE 1- (1) Bu Yönetmeliğin yürürlüğe girdiği tarihten itibaren dört ay içerisinde şarj hizmeti sağlayan kişiler durumlarını bu Yönetmeliğe uygun hale getirirler. Yürürlük. MADDE 34- (1) Bu Yönetmelik yayımı tarihinde yürürlüğe girer. Yürütme. MADDE 35- (1) Bu Yönetmelik hükümlerini Enerji Piyasası Düzenleme Kurumu Başkanı yürütür. Ekleri için tıklayınız. "
"GELİR İDARESİ BAŞKANLIĞI PERSONELİ GÖREVDE YÜKSELME VE. UNVAN DEĞİŞİKLİĞİ YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, liyakat ve kariyer ilkeleri çerçevesinde, hizmet gerekleri ve personel planlaması esas alınarak, Gelir İdaresi Başkanlığı personelinin görevde yükselme ve unvan değişikliğine ilişkin usul ve esasları belirlemektir. Kapsam. MADDE 2- (1) Bu Yönetmelik, Gelir İdaresi Başkanlığı merkez ve taşra teşkilatında 14/7/1965 tarihli ve 657 sayılı Devlet Memurları Kanununa göre görev yapan personelden 5 inci maddede belirtilen unvanlara atanacakları kapsar. Dayanak. MADDE 3- (1) Bu Yönetmelik, 657 sayılı Kanun ile 15/3/1999 tarihli ve 99/12647 sayılı Bakanlar Kurulu Kararı ile yürürlüğe konulan Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik hükümlerine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Alt görev: 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 509 uncu maddesinde yer alan hiyerarşik kademeler esas alınarak belirlenen daha alt düzeydeki görevleri,. b) Aynı düzey görev: Hiyerarşi, görev, yetki ve sorumluluk açısından aynı grupta ya da grup içinde alt gruplar olması hâlinde aynı alt grupta gösterilen görevleri,. c) Bakanlık: Hazine ve Maliye Bakanlığını,. ç) Başkan: Gelir İdaresi Başkanını,. d) Başkanlık: Gelir İdaresi Başkanlığını,. e) Görevde yükselme sınavı: Görevde yükselme suretiyle atanacakların tabi tutulacağı yazılı ve sözlü sınavı,. f) Hizmet grubu: Hiyerarşi, görev, yetki ve sorumluluk açısından benzer veya aynı düzeydeki unvanlardan teşekkül eden grupları,. g) Hizmet süresi: Aylıksız izinli geçen süreler hariç, muvazzaf askerlik süresi dâhil olmak üzere 657 sayılı Devlet Memurları Kanununun 68 inci maddesinin (B) bendine göre hesaplanacak süreleri,. ğ) İş günü: Ulusal bayram ile genel ve hafta sonu tatil günleri hariç diğer günleri,. h) Unvan değişikliği sınavı: Bu Yönetmelik kapsamındaki personelden en az ortaöğretim düzeyinde meslekî veya teknik eğitim sonucu ihraz edilen unvanlara atanacaklar için yapılan yazılı ve sözlü sınavı,. ı) Üst görev: 1 sayılı Cumhurbaşkanlığı Kararnamesinin 509 uncu maddesinde yer alan hiyerarşik kademeler esas alınarak belirlenen daha üst düzeydeki görevleri,. ifade eder. İKİNCİ BÖLÜM. Görevde Yükselme ve Unvan Değişikliğine İlişkin Esaslar. Görevde yükselme ve unvan değişikliğine tabi hizmet grupları ve unvanlar. MADDE 5- (1) Bu Yönetmelik kapsamında görevde yükselmeye tabi hizmet grupları ve unvanlar aşağıda belirtilmiştir:. a) Yönetim Hizmetleri Grubu;. 1) Şef. b) Bilgi İşlem Hizmetleri Grubu;. 1) Çözümleyici. c) İdari Hizmetler Grubu;. 1) Bilgisayar işletmeni, veri hazırlama ve kontrol işletmeni, yoklama memuru, memur, veznedar, tahsildar, icra memuru. 2) Koruma ve güvenlik görevlisi, şoför. ç) Yardımcı Hizmetler Grubu;. 1) Hizmetli, aşçı. (2) Bu Yönetmelik kapsamında unvan değişikliğine tabi unvanlar aşağıda belirtilmiştir:. a) Mühendis, mimar, istatistikçi, programcı, mütercim, çocuk gelişimcisi, hemşire, tekniker ve teknisyen. Görevde yükselme suretiyle atanacaklarda aranacak şartlar. MADDE 6- (1) Bu Yönetmelik kapsamındaki unvanlara görevde yükselme suretiyle atanacaklarda, ilan edilen kadro için bu şartı sağlayan personel bulunmaması durumu hariç olmak üzere Başkanlıkta en az bir yıl çalışmış bulunmak ve yapılacak görevde yükselme yazılı ve sözlü sınavlarında başarılı olmakla birlikte unvanlar itibarıyla aşağıdaki şartlar aranır:. a) Şef unvanına atanabilmek için;. 1) En az dört yıllık yüksek öğrenim mezunu olmak ve en az üç yıl hizmet süresi bulunmak,. 2) Görevde yükselme sınavına son başvuru tarihi itibarıyla koruma ve güvenlik görevlisi ve şoför unvanları ile yardımcı hizmetler sınıfı dışındaki unvanlarda bulunmak,. b) Çözümleyici unvanına atanabilmek için;. 1) En az dört yıllık yüksek öğrenim mezunu olmak,. 2) İstatistikçi unvanında bulunmak veya programcı unvanında en az dört yıl hizmet süresi bulunmak,. 3) Görevde yükselme sınavına başvuru tarihinin son günü itibarıyla son beş yıl içerisinde YDS/e-YDS’den en az elli puan almış olmak ya da bunlara denk kabul edilen ve uluslararası geçerliliği bulunan bir belgeye sahip olmak,. 4) En az bir işletim sisteminin uygulaması ile en az bir programlama dilini bildiğini belgelemek,. c) Bilgisayar işletmeni, veri hazırlama ve kontrol işletmeni, yoklama memuru, memur, veznedar, tahsildar veya icra memuru unvanlarına atanabilmek için;. 1) En az lise veya dengi okul mezunu olmak,. 2) Koruma ve güvenlik görevlisi, şoför unvanları ile yardımcı hizmetler sınıfına dahil unvanlarda görev yapan personelin en az beş yıl hizmet süresi bulunmak,. ç) Koruma ve güvenlik görevlisi unvanına atanabilmek için;. 1) En az lise veya dengi okul mezunu olmak,. 2) Yardımcı Hizmetler Sınıfına dâhil unvanlarda en az üç yıl hizmet süresi bulunmak,. 3) Erkek adaylar için askerliğini yapmış olmak,. 4) 10/6/2004 tarihli ve 5188 sayılı Özel Güvenlik Hizmetlerine Dair Kanunda belirtilen şartları taşımak,. 5) 7/10/2004 tarihli ve 25606 sayılı Resmî Gazete’de yayımlanan Özel Güvenlik Hizmetlerine Dair Kanunun Uygulanmasına İlişkin Yönetmelikte belirtilen şartları taşımak,. d) Şoför unvanına atanabilmek için;. 1) En az lise veya dengi okul mezunu olmak,. 2) Yardımcı Hizmetler Sınıfına dahil unvanlarda en az iki yıl hizmet süresi bulunmak,. 3) (D) veya (D1) tipi sürücü belgelerinden birine sahip olmak,. gerekir. Unvan değişikliği suretiyle atanacaklarda aranacak şartlar. MADDE 7- (1) Unvan değişikliği suretiyle atanacaklarda, yapılacak unvan değişikliği yazılı ve sözlü sınavlarında başarılı olmakla birlikte unvanlar itibarıyla aşağıdaki şartlar aranır:. a) Mühendis, mimar ve istatistikçi unvanlarına atanabilmek için;. 1) En az dört yıllık yükseköğretim kurumlarının ilgili bölümlerinden mezun olmak,. b) Mütercim unvanına atanabilmek için;. 1) En az dört yıllık yükseköğretim kurumlarının filoloji, mütercim-tercümanlık veya ilgili diğer bölümlerinden mezun olmak,. 2) Başvuru tarihi itibariyle son beş yıl içerisinde YDS/e-YDS’den en az doksan puan almış olmak ya da bunlara denk kabul edilen ve uluslararası geçerliliği bulunan bir belgeye sahip olmak,. c) Çocuk Gelişimcisi unvanına atanabilmek için;. 1) En az dört yıllık yükseköğretim kurumlarının ilgili bölümlerinden mezun olmak,. ç) Programcı unvanına atanabilmek için;. 1) En az iki yıllık yüksekokulların bilgisayar programcılığı bölümü ile bu bölüme denk bölümlerden mezun olmak veya dört yıllık yükseköğrenim mezunu olup, Milli Eğitim Bakanlığından onaylı programcı sertifikasına sahip olmak,. d) Tekniker unvanına atanabilmek için;. 1) En az iki yıllık mesleki veya teknik yükseköğretim kurumlarının ilgili bölümlerinden mezun olmak,. e) Teknisyen ve Hemşire unvanlarına atanabilmek için;. 1) En az lise veya dengi mesleki veya teknik okulların ilgili bölümlerinden mezun olmak,. gerekir. (2) Unvan değişikliği sınavına katılacaklarda, Başkanlıkta veya öğrenim durumlarıyla ilgisi bulunmayan görevlerde belirli süre hizmet yapmış olma şartı aranmaz. ÜÇÜNCÜ BÖLÜM. Görevde Yükselme ve Unvan Değişikliği Sınavı ile. Atamaya İlişkin Esaslar. Sınav usul ve esasları. MADDE 8- (1) Görevde yükselme ve unvan değişikliği sınavları yazılı ve sözlü olmak üzere iki aşamada yapılır. (2) Görevde yükselme ve unvan değişikliği suretiyle üst görevlere atanacakların yazılı ve sözlü sınavlarda başarılı olmaları gerekir. (3) Sınava katılacak adayların, bu Yönetmelikte belirtilen şartları ilanda belirtilen son başvuru tarihi itibarıyla taşımaları gerekir. (4) Sınav sonuçları, yalnızca sınav açılan unvan için geçerlidir. (5) Sınav sonuçları, aynı düzey görev için altı aylık süreyi aşmamak üzere yapılacak müteakip sınava kadar geçerlidir. (6) Görevde yükselme ve unvan değişikliği sınavlarının konuları Başkanlık tarafından belirlenir. (7) Unvan değişikliği sınavlarının konu başlıkları görev alanları ve atama yapılacak görevin niteliğine ilişkin konulardan belirlenir. (8) Başkanlık kadrolarında bulunmakla birlikte Bakanlık birimleri hariç başka kurumlarda geçici görevli olanlar, bu durumlarını sonlandırmaları şartıyla sınavlara katılabilirler. Sınav duyurusu ve başvuru. MADDE 9- (1) Sınav duyurusunda; atama yapılacak kadro unvanı, kadro sayısı ile yeri, sınav konuları, sınav tarihi ve yeri, başvuru şekli, son başvuru tarihi, sınavın hangi usulde yapılacağı ve sınava katılma şartlarına yer verilir. (2) Sınav duyurusu, Personel Daire Başkanlığınca yapılır. (3) Sınav duyurusu, yazılı sınav tarihinden en az otuz gün önce Başkanlık internet sitesinde ilan edilir. Duyuruda belirtilen farklı unvanlı kadrolardan yalnızca birine başvurulabilir. (4) Son başvuru tarihi ile yazılı sınav tarihi arasındaki süre on beş iş gününden az olamaz. Sınav başvuruları, sınava katılacak personelin görev yaptığı birime yapılır. Başvurular, ilgili birimlerce son başvuru tarihinden itibaren beş iş günü içinde elden veya postayla Personel Daire Başkanlığına gönderilir. Sınav başvuruları, ilanda belirtilmesi şartıyla elektronik ortamda da yaptırılabilir. (5) Aylıksız izinde bulunanlar ile ilgili mevzuatı uyarınca verilen izinleri kullanmakta olanların başvuruda bulunmaları ve sınavlara katılmaları mümkündür. (6) Aday memur statüsünde bulunanlar, diğer kamu kurum ve kuruluşların personeli ve Başkanlık kadrosunda bulunmayanlar görevde yükselme ve unvan değişikliği sınavlarına başvuruda bulunamazlar. (7) Sınav başvurusunda gerçeğe aykırı beyanda bulunduğu tespit edilenler sınava alınmazlar. Bu kişiler hiçbir hak talep edemezler. Sınav kurulu ve görevleri. MADDE 10- (1) Sınav kurulu, Başkanlık Makamı onayı ile Personel Daire Başkanının başkanlığında, başkan dahil en az beş asıl üyeden teşekkül eder. Sınav kurulunda yeteri kadar yedek üye görevlendirilir. Asıl üyenin katılamadığı toplantıya yedek üye katılır. Gerekmesi halinde birden fazla sınav kurulu oluşturulabilir. (2) Görevde yükselme ve unvan değişikliği sınavına tabi olan unvanlar için oluşturulan sınav kurulları, sınav sorularının hazırlanması, sınavların yapılması veya yaptırılması, başarı listesinin düzenlenmesi, sınav sonuçlarının ilan edilmesi, itirazların sonuçlandırılması ve sınavlara ilişkin diğer işleri yürütmekle görevlidir. (3) Sınav kurulu başkan ve üyelerinin, görevde yükselme ve unvan değişikliği sınavına eşlerinin, ikinci dereceye kadar (bu derece dahil) kan ve kayın hısımlarının katıldığının tespit edilmesi halinde, sınav kurulu üyeliği sona erdirilir ve yerine yedek üye veya üyeler görevlendirilir. (4) Sınav kurulunu teşkil eden üyeler, sınavlara alınacak personelden, lisansüstü öğrenim hariç öğrenim ve ihraz ettikleri unvanlar itibarıyla daha düşük seviyede olamazlar. (5) İhtiyaç duyulması halinde sınav kuruluna diğer kamu kurum ve kuruluşlarından üye görevlendirilebilir. (6) Sınav kurulları, üye tam sayısı ile toplanır ve çoğunlukla karar verir. Kararlarda çekimser oy kullanılamaz. Karara katılmayanlar karşı oylarını gerekçeleri ile birlikte belirtmek zorundadırlar. (7) Sınav kurullarının sekretarya hizmetleri Personel Daire Başkanlığınca yürütülür. Yazılı sınav. MADDE 11- (1) Görevde yükselme yazılı sınavı, Başkanlıkça yapılabileceği gibi Başkanlık tarafından gerek görülmesi halinde, Ölçme, Seçme ve Yerleştirme Merkezi Başkanlığı, Millî Eğitim Bakanlığı veya yükseköğretim kurumlarından birine de yaptırılabilir. (2) Unvan değişikliği yazılı sınavı, görev alanları ve atama yapılacak unvanın niteliğine ilişkin konularda Ölçme, Seçme ve Yerleştirme Merkezi Başkanlığı, Millî Eğitim Bakanlığı veya yükseköğretim kurumlarından birine yaptırılır. (3) Yazılı sınavların başka bir kuruma yaptırılması halinde, itiraza ilişkin iş ve işlemler dâhil sınava ilişkin usul ve esaslar protokol ile belirlenir. Yazılı sınav sonuçları ve duyurulması. MADDE 12- (1) Görevde yükselme ve unvan değişikliği yazılı sınavları yüz tam puan üzerinden değerlendirilir. Yazılı sınavda en az altmış puan alanlar başarılı sayılır. (2) Görevde yükselme ve unvan değişikliği yazılı sınavının sonuçları, Başkanlık internet sitesinde yayımlanmak suretiyle duyurulur. Sözlü sınav. MADDE 13- (1) Sözlü sınav Başkanlıkça yapılır. (2) Görevde yükselme ve unvan değişikliği yazılı sınavlarında başarılı olan ve sözlü sınava katılmaya hak kazanan adaylar, Personel Daire Başkanlığınca belirlenen bir tarihte sözlü sınava çağrılır. Sözlü sınav yeri Personel Daire Başkanlığınca belirlenerek Başkanlık resmi internet sitesinde yayımlanır. Ayrıca, ilgililere tebliğ edilmek üzere birimlerine yazılı olarak bildirilir. (3) Yazılı sınavda en yüksek puan alan adaydan başlamak üzere ilan edilen kadro sayısının iki katı aday sözlü sınava alınır. Son sıradaki adayla aynı puanı alan adaylar da sözlü sınava çağrılır. (4) Sözlü sınava katılan aday, sınav kurulunun her bir üyesi tarafından;. a) Sınav konularına ilişkin bilgi düzeyi,. b) Bir konuyu kavrayıp özetleme, ifade yeteneği ve muhakeme gücü,. c) Liyakati, temsil kabiliyeti, tutum ve davranışlarının göreve uygunluğu,. ç) Özgüveni, ikna kabiliyeti ve inandırıcılığı,. d) Genel kültürü ve genel yeteneği,. e) Bilimsel ve teknolojik gelişmelere açıklığı,. esas alınarak yüz tam puan üzerinden değerlendirilir. (5) Sınav Kurulu, dördüncü fıkranın (a) bendi için elli puan, (b) ila (e) bentlerinde yazılı özelliklerin her biri için onar puan üzerinden değerlendirilir. Sözlü sınavda, Sınav Kurulu başkanı ve üyeleri tarafından adaya ayrı ayrı puan verilir ve tutanağa geçirilir. Sınav Kurulunun başkan ve üyelerinin yüz tam puan üzerinden verdikleri puanların aritmetik ortalaması adayın sözlü sınav puanıdır. Sözlü sınavdan geçmek için, Sınav Kurulu üyelerinin verdiği puanların aritmetik ortalamasının en az yetmiş olması gerekir. Başarı puanı. MADDE 14- (1) Görevde yükselme ve unvan değişikliği sınavlarında başarılı sayılabilmek için yazılı sınavında yüz üzerinden en az altmış, sözlü sınavında yüz üzerinden en az yetmiş puan alınması şarttır. Başarı puanı, yazılı ve sözlü sınav puanlarının aritmetik ortalaması esas alınmak suretiyle tespit edilir. (2) Görevde yükselme ve unvan değişikliği sınavlarında başarılı olan adayların sayısı atama yapılacak kadro sayısından fazla ise sınav kurulu, adayları en yüksek başarı puanından başlamak üzere başarı sırasına göre sıralayarak, ilan edilen kadro sayısı kadar adayı asıl olarak belirler. Sınav ilanında yer verilmesi halinde asıl aday sayısı kadar personeli de yedek olarak belirleyebilir. Sınav sonuçları, Başkanlık resmi internet sitesinde yayımlanmak suretiyle duyurulur ve ayrıca ilgilisine tebliğ edilmek üzere birimlerine yazılı olarak bildirilir. (3) Başarı puanına göre yapılan sıralama neticesinde, başarılı sayılan son sıradaki adayla aynı puanı alan adayların bulunması halinde, bunlardan sırasıyla;. a) Hizmet süresi fazla olanlara,. b) Daha üst öğrenimi bitirmiş olanlara,. c) Üst öğrenim mezuniyet notu yüksek olanlara,. başarı sıralamasında öncelik      verilmek suretiyle en yüksek puandan başlamak üzere başarı sıralaması belirlenir. (4) Yazılı ve sözlü sınavlarda başarılı sayılmak sıralamaya giremeyen adaylar için müktesep hak teşkil etmez. Sınavların geçersiz sayılması. MADDE 15- (1) Bu Yönetmelik kapsamında yapılan sınavlar sırasında aşağıdaki durumları tespit edilenlerin sınavları geçersiz sayılır:. a) Kopya çekenler, kopya verenler veya bunlara teşebbüs edenler ile sınav kâğıtlarına belirtici işaret koyanlar sınav salonundan çıkarılarak durum tutanakla tespit edilir ve bunların sınavları geçersiz sayılır. Ayrıca bu kişiler hakkında disiplin işlemi uygulanır. b) Sınava girecek adayın yerine başka bir kişinin sınava girdiğinin anlaşılması halinde, durum tutanakla tespit edilir ve bunların sınavı geçersiz sayılır. İlgililer hakkında gerekli yasal işlem yapılır. Sınav sonuçlarına itiraz. MADDE 16- (1) Sınava katılanlar, gerekçelerini de belirtmek suretiyle sınav sonuçlarına yazılı olarak itiraz edebilirler. Sınav sonuçlarına itirazlar, sınav sonuçlarının duyurulmasını müteakip, sınav kuruluna, en geç beş iş günü içinde yapılır. (2) Sınava itiraz başvuruları yedi iş günü içerisinde sınav kurulunca incelenerek kesin olarak karara bağlanır ve itiraz sahiplerine yazılı olarak bildirilir. (3) Yapılan yazılı sınavlarda sınav kurulunca hatalı soru tespit edilmesi veya yargı kararı uyarınca soruların iptal edilmesi halinde, iptal edilen sorular sınava katılan tüm adaylar tarafından doğru cevaplandırılmış sayılır. Sınav belgelerinin saklanması. MADDE 17- (1) Sınavlarda başarı gösterenlerin sınavla ilgili belgeleri ilgililerin özlük dosyalarında, başarısız olanların sınav belgeleri ise sınavı yapan birimlerce dava açma süresinden az olmamak kaydıyla aynı düzey görev için yapılacak bir sonraki sınava kadar, dava konusu sınav belgeleri ise dava sonuçlanıncaya kadar saklanır. Atama esasları. MADDE 18- (1) Sınav sonucuna göre atanmaya hak kazananların atamaları üç ay içerisinde sınav ilanında belirtilen yerlere yapılır. (2) Atama onaylarının, ilgili birime intikal ettiği tarihten itibaren en geç on beş iş günü içinde ilgililere tebliğ edilerek, görevlerinden ayrılmaları sağlanır. (3) Sınav sonucuna göre atanmaya hak kazananlardan, atanma şartlarını taşımadıkları sonradan anlaşılanların sınavları geçersiz sayılarak atamaları yapılmaz, atamaları yapılmış olsa dahi iptal edilir. Sınavlarda başarılı olarak atanmaya hak kazanmış olanlardan görevden uzakta bulunanların, göreve iade edilinceye kadar atamaları yapılmaz. (4) Ataması yapılıp da süresi içinde göreve başlamayanlar ile atama onaylarının iptalini talep edenlerin atamaları iptal edilir. Bunlar ile atanmadan önce feragat edenlerin atanma hakları sona erer. (5) Üçüncü ve dördüncü fıkra uyarınca atamaları iptal edilenler hiçbir hak talep edemez. (6) Görevde yükselme ve unvan değişikliği sınavı sonucu ataması yapılanlar atandıkları il sınırları içerisinde fiilen iki yıl görev yapmak zorundadırlar. Bu sürenin hesabında, izinli sürelerden yalnızca yıllık izinde geçirilen süreler fiilen çalışılmış sayılır. Bu süreyi doldurmayanların yer değiştirme suretiyle atanmaları, daha önce bulundukları unvana atanmayı kabul etmeleri halinde yapılabilir. Ancak, bu şekilde ataması yapılan personelin feragat ettiği unvana tekrar atanabilmesi, atama yapılacak yerin ilk atamanın yapıldığı il olması kaydıyla mümkündür. Bu şekilde atananlar, atandıkları il sınırları içerisinde eksik kalan sürelerini tamamlamak zorundadırlar. Atama yapıldıktan sonra mazeret halleri ortaya çıkanlar, boş kadro ve hizmet ihtiyacı bulunması kaydıyla, bu süreyi tamamlamadan durumlarına uygun yerlere atanabilirler. Mazeret halleriyle ilgili olarak, 19/4/1983 tarihli ve 83/6525 sayılı Bakanlar Kurulu Kararı ile yürürlüğe konulan Devlet Memurlarının Yer Değiştirme Suretiyle Atanmalarına İlişkin Yönetmelik hükümleri uygulanır. (7) Duyurulan kadrolardan;. a) Atanma şartlarını taşımadıkları için sınavların geçersiz sayılması veya bu sebeple atamaların iptal edilmesi, atanılan göreve geçerli bir mazeret olmaksızın süresi içinde başlanmaması ya da atanma hakkından vazgeçilmesi,. b) Emeklilik, ölüm, memurluktan çekilme veya çıkarılma, başka unvanlı kadroya ya da başka bir kuruma naklen atanma,. sebepleriyle boş kalan veya boşalanlara, başarı sıralamasının kesinleştiği tarihten itibaren altı aylık süreyi aşmamak üzere aynı unvanlı kadrolar için yapılacak müteakip sınava ilişkin duyuruya kadar, Başkanlıkça belirlenmiş olması kaydıyla yedekler arasından başarı sıralamasına göre atama yapılabilir. DÖRDÜNCÜ BÖLÜM. Atamalara İlişkin Usul ve Esaslar. Hizmet grupları ve unvanlar arası geçişler. MADDE 19- (1) Sınavsız atamalar aşağıdaki esaslar çerçevesinde yapılır:. a) Bilgisayar işletmeni, veri hazırlama ve kontrol işletmeni, yoklama memuru, memur, veznedar, tahsildar, icra memuru unvanları arasında 6 ncı maddede belirtilen şartlar aranmaksızın sınavsız geçiş yapılabilir. b) Atanılacak unvanın gerektirdiği şartları taşımaları kaydıyla koruma ve güvenlik görevlisi ile şoför unvanları arasında sınav yapılmaksızın geçiş yapılabilir. c) Personel, talepte bulunması durumunda, daha önce bulundukları unvanlara veya daha alt unvanlara sınavsız atanabilir. ç) Mesleğe, özel yarışma sınavına tabi tutulmak suretiyle 26/12/2009 tarihli ve 27444 sayılı Resmî Gazete’de yayımlanan Gelir İdaresi Başkanlığı Gelir Uzmanlığı Yönetmeliğinin 6 ncı maddesinin birinci fıkrasının (b) bendinin (2) numaralı alt bendi kapsamında alınan ve yeterlik sınavında başarılı olarak gelir uzmanı kadrosuna atananlar, talepte bulunmaları ve bu unvanı öğrenim durumları itibarıyla kazanmış olmaları şartıyla mühendis veya istatistikçi unvanlarına atanabilirler. (2) Bu Yönetmelik kapsamındaki personelden doktora öğrenimini bitirmiş olanlar, sınav şartı aranmaksızın 5 inci maddenin ikinci fıkrasının (a) bendinde belirtilen öğrenimle ihraz edilen unvanlara atanabilir. Zorunlu unvan değişimi. MADDE 20- (1) Adli veya idari soruşturma ya da teftiş veya denetim sonucunda düzenlenen raporlara istinaden veya sağlık nedenleriyle görevini yürütemeyeceği anlaşılanlar, daha alt unvanlara kazanılmış hak aylık derecesi ile atanabilir. (2) 5188 sayılı Kanunda belirtilen şartlar ile Özel Güvenlik Hizmetlerine Dair Kanunun Uygulanmasına İlişkin Yönetmeliğin 18 inci maddesinde belirtilen sağlık şartlarını kaybeden koruma ve güvenlik görevlileri, önceki unvanlarına veya diğer şartları taşımak kaydıyla aynı düzeyde ya da daha alt düzeydeki diğer unvanlara atanır. Bu şartları yeniden kazananlar eski unvanlarına atanabilirler. (3) 13/10/1983 tarihli ve 2918 sayılı Karayolları Trafik Kanunu ve ilgili diğer mevzuat hükümlerine göre sürücü belgesi iptal edilen veya iki aydan fazla süreyle geçici olarak veya tedbiren alınan şoförler, önceki unvanlarına veya diğer şartları taşımak kaydıyla aynı düzeyde ya da daha alt düzeydeki diğer unvanlara atanır. Naklen atamalar. MADDE 21- (1) Diğer kamu kurum ve kuruluşlarında daire tabibi, hemşire, mühendis, mimar, çözümleyici, istatistikçi, mütercim, tekniker, teknisyen, bilgisayar işletmeni, veri hazırlama ve kontrol işletmeni, memur, veznedar, koruma ve güvenlik görevlisi, şoför ve hizmetli unvanlarında görev yapanlar, aşağıda belirtilen genel ve özel şartları taşımaları ve Başkanlık tarafından uygun görülmesi halinde aynı unvanla naklen atanabilirler. Bu unvanlar dışında naklen atama yapılamaz:. a) Genel şartlar;. 1) Başvuru tarihi itibarıyla askerlik hariç Devlet memuriyetinde en az üç, en fazla on iki yıl hizmeti bulunmak,. 2) Başvuru tarihi itibarıyla daire tabibi unvanına atanacaklar için kırk, diğer unvanlar için otuz beş yaşını doldurmamış olmak,. 3) Adli veya idari bir ceza almamış olmak,. b) Özel şartlar;. 1) Bilgisayar işletmeni, veri hazırlama ve kontrol işletmeni, memur ve veznedar unvanlarına atanabilmek için en az dört yıllık yüksek öğrenimi bitirmiş olmak,. 2) Koruma ve güvenlik görevlisi, şoför ve hizmetli unvanlarına atanabilmek için en az lise veya dengi okul mezunu olmak,. gerekir. (2) Başkanlığın merkez ve taşra teşkilatında bu Yönetmeliğe tabi unvanlarda görev yapmakta iken 16/5/2005 tarihinden sonra başka kamu kurum ve kuruluş kadrolarına naklen atanan personel, adli ve idari ceza almamış olmak şartıyla kadro ve hizmet ihtiyacı çerçevesinde Başkanlıkta görev yaptıkları unvanlara veya aynı düzeyde ya da daha alt düzeydeki diğer unvanlara naklen atanabilirler. Kazanılmış haklar. MADDE 22- (1) Başkanlık teşkilatında bu Yönetmelikte sayılan unvanlara asaleten atanarak görev yapmış olanların kazanılmış hakları saklıdır. Engellilerin sınavı. MADDE 23- (1) Bu Yönetmelikte sayılan unvanlara ilişkin şartları taşıyan ve atanılacak görevi yapabilecek durumda bulunan engellilerin sınavları esnasında gerekli tedbirler alınır veya alınması sağlanır. Yürürlükten kaldırılan yönetmelik. MADDE 24- (1) 9/9/2011 tarihli ve 28049 sayılı Resmî Gazete’de yayımlanan Gelir İdaresi Başkanlığı Personeli Görevde Yükselme ve Unvan Değişikliği Yönetmeliği yürürlükten kaldırılmıştır. Geçici hükümler. GEÇİCİ MADDE 1- (1) 18/4/1999 tarihinde görevde bulunan ve aynı tarih itibarıyla iki yıllık yükseköğrenim mezunu olanlar, diğer şartları taşımaları halinde, bu Yönetmeliğin 6 ncı maddesinin uygulanması bakımından dört yıllık yükseköğrenim mezunu kabul edilirler. Yürürlük. MADDE 25- (1) Bu Yönetmelik yayımı tarihinde yürürlüğe girer. Yürütme. MADDE 26- (1) Bu Yönetmelik hükümlerini Hazine ve Maliye Bakanı yürütür. "
"HAVACILIK FAALİYETLERİNDEN KAYNAKLANAN SERA GAZI. EMİSYONLARININ TAKİBİ HAKKINDA YÖNETMELİK. (SHY-16.4). BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı ulusal ve uluslararası havacılık faaliyetlerinden kaynaklanan sera gazı emisyonlarının izlenmesine, raporlanmasına ve doğrulanmasına dair usul ve esasları düzenlemektir. Kapsam. MADDE 2- (1) Bu Yönetmelik;. a) Ulusal ve uluslararası havacılık faaliyetlerinden kaynaklanan sera gazı emisyonlarının izlenmesi, raporlanması ve doğrulanması iş ve işlemleri ile doğrulayıcı kuruluşların ve uçak işleticilerinin mükellefiyetlerinin belirlenmesine dair usul ve esasları,. b) Sertifikalandırılmış azami kalkış ağırlığı 5.700 kg'dan fazla olan uçakların kullanılması nedeniyle uluslararası uçuşlarda yıllık 10.000 tondan daha fazla karbondioksit emisyonu üreten uçak işleticilerini,. c) Sertifikalandırılmış azami kalkış ağırlığı 5.700 kg'dan fazla olan uçakların kullanılması nedeniyle ulusal uçuşlarda yıllık 5.000 tondan daha fazla karbondioksit emisyonu üreten uçak işleticilerini kapsar. (2) İnsani yardım, tıbbi ve yangın söndürme amaçlı uçuşlar ile Devlet hava araçlarının gerçekleştirdiği uçuşlar bu Yönetmeliğin kapsamı dışındadır. Dayanak. MADDE 3- (1) Bu Yönetmelik; 14/10/1983 tarihli ve 2920 sayılı Türk Sivil Havacılık Kanununun 143 üncü maddesine, 5/6/1945 tarihli ve 4749 sayılı Şikago'da 7 Aralık 1944 tarihinde Akit ve İmza Edilmiş Olan Milletlerarası Sivil Havacılık Anlaşması ile Sivil Havacılık Geçici Sözleşmesi ve Bunların Eklerinin Onanması Hakkında Kanun ile yürürlüğe girmiş olan Şikago Sözleşmesinin 16 numaralı Ekinin 4. Cildine, 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 437 nci ve 796 ncı maddelerine dayanılarak hazırlanmıştır. Tanımlar ve kısaltmalar. MADDE 4- (1) Bu Yönetmelikte geçen;. a) Akreditasyon: Bu Yönetmelikte öngörülen doğrulama faaliyetlerini gerçekleştirecek olan doğrulayıcı kuruluşun ulusal ve uluslararası kabul görmüş teknik kriterlere göre değerlendirilmesini, yeterliliğinin onaylanmasını ve düzenli aralıklarla denetlenmesini,. b) CORSIA: Uluslararası havacılığa yönelik karbon denkleştirme ve azaltma şemasını,. c) Doğrulama: Uçak işleticisi tarafından hazırlanan emisyon raporunun maddi hatalar içerip içermediğini ve bu Yönetmelik kriterlerine uyum sağlama seviyesini değerlendirmek amacıyla ilgili akreditasyon standardında belirtilen ilkelere uygun olarak doğrulayıcı kuruluş tarafından yürütülen faaliyetleri,. ç) Doğrulama ekibi: Emisyon Raporlarının doğrulamasını gerçekleştiren, doğrulayıcı kuruluş bünyesinde hizmet veren, teknik uzmanlar tarafından desteklenebilen, bir grup doğrulayıcıyı veya ekip lideri olarak da nitelendirilen tek bir baş doğrulayıcıyı,. d) Doğrulama raporu: Doğrulayıcı kuruluş tarafından oluşturulan, doğrulama beyanını ve destekleyici nitelikteki gerekli bilgileri içeren raporu,. e) Doğrulayıcı kuruluş: Doğrulama işlemini icra etmek ve bu konuda raporlamada bulunmak üzere akredite edilmiş ve Genel Müdürlük tarafından yetkilendirilmiş bağımsız bir üçüncü taraf tüzel kişiyi,. f) Emisyon İzleme Planı: Veri toplama ve veri işleme faaliyetlerinin ve bunların doğruluk kontrol sistemi de dahil olmak üzere izleme metodolojisinin detaylı, eksiksiz ve şeffaf olarak belgelendirilmesine dair uçak işleticisi tarafından hazırlanan dokümanı,. g) Emisyon Raporu: Genel Müdürlükçe onaylanmış emisyon izleme planı ve Genel Müdürlük alt düzenlemeleri çerçevesinde uçak işleticisi tarafından hazırlanacak olan raporu,. ğ) Genel Müdürlük: Sivil Havacılık Genel Müdürlüğünü,. h) ICAO CORSIA internet sitesi: ICAO tarafından oluşturulan ve uçak işleticisinin bu Yönetmelik kapsamındaki yükümlülükleri çerçevesinde yerine getireceği iş ve işlemlerde kullanacağı en güncel bilgilere, dokümanlara ve uygulama araçlarına erişilebilen internet sitesini,. ı) Sera gazı emisyonu: Yakıt ve benzerlerinin yakılmasıyla atmosfere yayılan sera gazı olarak karbondioksiti (CO2),. i) Şikago Sözleşmesi: 5/6/1945 tarihli ve 4749 sayılı Şikago'da 7 Aralık 1944 tarihinde Akit ve İmza Edilmiş Olan Milletlerarası Sivil Havacılık Anlaşmasını,. j) TÜRKAK: Türk Akreditasyon Kurumunu,. k) Uçak: Uçuş sırasındaki kaldırma gücünü büyük ölçüde verilen uçuş durumlarında sabit kalan yüzeylerdeki aerodinamik tepkilerden alan havadan daha ağır motorlu hava aracını,. l) Uçak işleticisi: Genel Müdürlükten 16/11/2013 tarihli ve 28823 sayılı Resmî Gazete'de yayımlanan Ticari Hava Taşıma İşletmeleri Yönetmeliği veya 9/1/2016 tarihli ve 29588 sayılı Resmî Gazete'de yayımlanan Genel Havacılık Yönetmeliğine göre hava işletme ruhsatı almış uçak işletimine müdahil olan şahıs, kuruluş veya işletmeyi,. m) Ulusal akreditasyon kuruluşu: Bir doğrulayıcı kuruluşun, belirli doğrulama hizmetleri sağlamaya yetkin olduğunu onaylayan yetkili ulusal kuruluşu,. n) Ulusal uçuş: Türkiye sınırları içinde yer alan bir havaalanından kalkan ve Türkiye sınırları içinde yer alan bir havaalanına iniş yapan bir uçağın operasyonunu,. o) Uluslararası uçuş: Şikago Sözleşmesi'ne taraf olan bir Devletin herhangi bir havaalanından veya topraklarından kalkan ve Şikago Sözleşmesi'ne taraf olan başka bir Devletin herhangi bir havaalanına veya topraklarına iniş yapan bir uçağın operasyonunu,. ö) Yetki Belgesi: Bu Yönetmelik hükümleri uyarınca doğrulayıcı kuruluşların doğrulama hizmeti sunmalarına izin veren Genel Müdürlük tarafından yapılan yazılı yetkilendirmeyi,. ifade eder. (2) Bu Yönetmeliğin uygulanmasında yukarıda belirtilen tanımlar dışında, 2920 sayılı Kanun ve diğer sivil havacılık mevzuatı ile ülkemizin üyesi bulunduğu uluslararası sivil havacılık kuruluşları tarafından yayımlanan dokümanlarda belirtilen tanımlar ve kısaltmalar geçerlidir. İKİNCİ BÖLÜM. Genel Esaslar. İdari hususlar. MADDE 5- (1) Bu Yönetmelik hükümlerinin yerine getirilmesinde Ulaştırma ve Altyapı Bakanlığı sorumlu ve yetkilidir. Havacılık faaliyetlerinden kaynaklanan sera gazı emisyonlarının izlenmesi, raporlanması ve doğrulanması ile ilgili usul ve esaslar, Ulaştırma ve Altyapı Bakanlığı Sivil Havacılık Genel Müdürlüğü tarafından hazırlanan alt düzenleyici iş ve işlemlerle düzenlenir. (2) Uçak işleticisi, bu Yönetmelik ve alt düzenlemeler kapsamındaki tüm bildirimlerini ve raporlamalarını Genel Müdürlüğe yapar. Emisyonların izlenmesi. MADDE 6- (1) Sera gazı emisyonları, bu Yönetmeliğin alt düzenlemelerinde belirlenen usul ve esaslar çerçevesinde izlenir. (2) Uçak işleticisi, bu Yönetmeliğin alt düzenlemelerinde belirlenen usul ve esaslar çerçevesinde emisyon izleme planını hazırlamakla ve sera gazı emisyonlarını bu plana uygun olarak izlemekle yükümlüdür. (3) Uçak işleticisi, emisyon izleme planını bu Yönetmeliğin alt düzenlemeleri kapsamında belirlenen zaman çizelgesine uygun olarak onaylanmak üzere Genel Müdürlüğe sunmak zorundadır. (4) Uygun bulunmayan izleme planlarının eksikliklerinin giderilmesi için aykırılığın durumuna göre en fazla 30 gün ek süre tanınır. Bu süre içinde Genel Müdürlük tarafından belirlenen şartların eksiksiz olarak yerine getirilmesi halinde, emisyon izleme planı Genel Müdürlük tarafından onaylanır. (5) Pazara yeni giren bir uçak işleticisi, bu Yönetmelik kapsamında belirlenen karbondioksit emisyon eşik değerlerinden en az birini aşmasından sonraki yıldan itibaren emisyonlarını izlemeye başlar. Uçak işleticisi, emisyon eşik değerlerinden en az birinin aşıldığı andan itibaren üç ay içerisinde bir emisyon izleme planı hazırlamakla ve Genel Müdürlüğe sunmakla yükümlüdür. (6) Faaliyette olup, bu Yönetmelik kapsamında belirlenen eşik değerlerin altında emisyon değerine sahip olan bir uçak işleticisi, bu Yönetmelik kapsamında belirlenen karbondioksit emisyon eşik değerlerinden en az birini aşmasından sonraki yıldan itibaren emisyonlarını izlemeye başlar. Uçak işleticisi, emisyon eşik değerlerinden en az birinin aşıldığı andan itibaren üç ay içerisinde bir emisyon izleme planı hazırlamakla ve Genel Müdürlüğe sunmakla yükümlüdür. Emisyonların raporlanması. MADDE 7- (1) Sera gazı emisyonlarının raporlanması, bu Yönetmeliğin alt düzenlemelerinde belirlenen usul ve esaslar çerçevesinde gerçekleştirilir. (2) Uçak işleticisi, bu Yönetmeliğin alt düzenlemeleri kapsamında belirlenen zaman çizelgesine uygun olarak bir önceki yılın 1 Ocak - 31 Aralık tarihleri arasında izlenen sera gazı emisyonlarını Genel Müdürlüğe raporlamak zorundadır. Genel Müdürlük, gerekli gördüğü durumlarda bu süreyi en fazla bir aya kadar uzatabilir. (3) Emisyon raporu, Genel Müdürlük tarafından onaylanan emisyon izleme planı çerçevesinde hazırlanır. Emisyonların doğrulanması. MADDE 8- (1) Bu Yönetmelik kapsamına giren uçak işleticilerinin ulusal ve uluslararası havacılık faaliyetlerinden kaynaklanan sera gazı emisyonlarına ilişkin hazırlanan yıllık emisyon raporlarının Genel Müdürlüğe gönderilmeden önce doğrulanması zorunludur. (2) Sera gazı emisyon raporları bu Yönetmeliğin alt düzenlemelerinde belirlenen usul ve esaslar çerçevesinde Uluslararası Akreditasyon Forumu (IAF) ile sera gazı emisyonlarının doğrulanması alanında karşılıklı tanıma anlaşması imzalamış başka bir ulusal akreditasyon kuruluşu tarafından akredite edilmiş ve Genel Müdürlükçe yetkilendirilmiş bir doğrulayıcı kuruluş tarafından doğrulanır. (3) Doğrulayıcı kuruluş, doğrulama faaliyetlerinin tamamlanmasından sonra doğrulamanın önemlilik seviyesini, güven seviyesini ve kapsamını yansıtan bir doğrulama raporu hazırlar. Doğrulama raporunu, emisyon raporu ile birlikte bu Yönetmeliğin alt düzenlemeleri kapsamında belirlenen zaman çizelgesine uygun olarak Genel Müdürlüğe sunar. (4) Ulusal ve uluslararası uçuşlara ilişkin emisyon raporlarının doğrulama işlemi her bir faaliyet için belirlenen kapsamlarda akredite edilmiş farklı iki doğrulayıcı kuruluş tarafından gerçekleştirilebilir. (5) Ulusal uçuşlara ilişkin emisyon raporlarının doğrulama işlemi ulusal havacılık faaliyetleri kapsamında yalnızca TÜRKAK tarafından akredite edilmiş bir doğrulayıcı kuruluş tarafından gerçekleştirilir. Doğrulayıcı kuruluşlarda aranacak şartlar. MADDE 9- (1) Doğrulayıcı kuruluş, doğrulama faaliyetlerini bu Yönetmeliğin alt düzenlemelerinde belirlenen usul ve esaslar çerçevesinde kamu yararı gözeterek, uçak işleticisinden ve Genel Müdürlükten bağımsız olarak icra eder. (2) Doğrulayıcı kuruluşlar, uçak işleticisi ile tarafsızlık ve bağımsızlık ilkesine zarar verecek mali, ticari veya herhangi bir ilişkide bulunursa doğrulama faaliyetinde bulunamazlar. Doğrulayıcı kuruluşların ortakları, yönetim kurulu başkan ve üyeleri, yöneticileri ve doğrulama sürecinde görev alan personeli doğrulama faaliyeti yapılacak uçak işleticisi ile veya uçak işleticisinin doğrudan ya da dolaylı olarak kontrol ettiği ortaklıklar ile doğrulamanın etkin bir şekilde yapılmasını engelleyecek herhangi bir menfaat ilişkisine giremezler. Doğrulayıcı kuruluşların çalışmasına ve akreditasyonuna ilişkin esaslar. MADDE 10- (1) Doğrulama kuralları, doğrulayıcı kuruluşların yapısı ve bağımsızlığı, doğrulayıcı kuruluşların denetimi, doğrulama ekibinde yer alacak personelin yetkinliği, doğrulama ekibinin bilgi düzeyi ve teknik uzmanlığı ile ilgili diğer usul ve esaslar bu Yönetmeliğin alt düzenlemelerinde belirlenir. (2) Bu Yönetmelik kapsamında uluslararası uçuşlar için doğrulama işlemi yapacak doğrulayıcı kuruluşların CORSIA kapsamında ilgili akreditasyon standardına göre akredite olmaları ve bu Yönetmeliğin alt düzenlemelerinde belirlenen ilave gereklilikleri sağlamaları şarttır. (3) Bu Yönetmelik kapsamında ulusal uçuşlar için doğrulama işlemi yapacak doğrulayıcı kuruluşların ulusal havacılık faaliyetleri kapsamında ilgili akreditasyon standardına göre akredite olmaları ve bu Yönetmeliğin alt düzenlemelerinde belirlenen ilave gereklilikleri sağlamaları şarttır. (4) Bu Yönetmelik kapsamında ulusal uçuşlar için doğrulama işlemi yapacak doğrulayıcı kuruluşların akreditasyon işlemleri, Genel Müdürlükçe hazırlanan alt düzenlemelere uygun olarak yalnızca TÜRKAK tarafından yapılır. (5) Bu Yönetmelik kapsamında uluslararası uçuşlar için doğrulama işlemi yapacak doğrulayıcı kuruluşların akreditasyon işlemleri, Genel Müdürlükçe hazırlanan alt düzenleme gerekliliklerine uygun olarak TÜRKAK veya Uluslararası Akreditasyon Forumu ile sera gazı emisyonlarının doğrulanması alanında karşılıklı tanıma anlaşması imzalamış başka bir ulusal akreditasyon kuruluşu tarafından yapılır. (6) Doğrulayıcı kuruluşların doğrulama işlemi için yetkinliği, periyodik denetim ve akreditasyonuna ilişkin esaslar akredite edildiği akreditasyon kuruluşu tarafından ilgili ulusal ve/veya uluslararası standart, normatif dokümanlar ve teknik kriterlere göre belirlenir. (7) Doğrulama ekibinin eğitimleri, yetkinlik değerlendirmeleri ve atamaları doğrulayıcı kuruluş tarafından Genel Müdürlüğün belirlediği usul ve esaslar, ulusal ve/veya uluslararası standart, normatif dokümanlar ile akreditasyon kuruluşu kurallarında verilen ölçütler çerçevesinde gerçekleştirilir. (8) Doğrulayıcı kuruluş, doğrulama ekibi üyelerinin yetkinliklerinin korunması ve/veya geliştirilmesine yönelik olarak doğrulama faaliyetlerinde bulunan tüm personelin mesleki gelişim eğitimleri de dahil olmak üzere gerekli eğitimleri belirli aralıklarla düzenli olarak almasını sağlar. (9) Doğrulayıcı kuruluşlar ile doğrulama ekibinde yer alacak kişilerin çalışma, yetkinlik ve atamalarına ilişkin bu Yönetmelik ve bu Yönetmelik uyarınca çıkarılan alt düzenlemeler ile usul ve esaslara aykırılık tespit edilmesi halinde bu durum Genel Müdürlük tarafından akreditasyon kuruluşuna bildirilir. (10) Akredite olan, akreditasyonu askıya alınan, geri çekilen, akredite olduğu kapsamlarda daraltma veya değişiklik olan doğrulayıcı kuruluşlar TÜRKAK internet sayfasında ilan edilir. Akreditasyon süreçleri çerçevesinde uygulanan her türlü yaptırım TÜRKAK tarafından Genel Müdürlüğe 15 iş günü içerisinde yazılı olarak bildirilir. Genel Müdürlükten hava taşıma işletme ruhsatı almış uçak işleticilerine doğrulama hizmeti vermek üzere yetkilendirilen doğrulayıcı kuruluşların listesi Genel Müdürlük resmi internet sitesinde yayınlanır. Uluslararası uçuşların doğrulama işlemini gerçekleştirecek doğrulayıcı kuruluşların listesi ise ICAO CORSIA internet sayfası üzerinden kamuoyuna duyurulur. Doğrulayıcı kuruluşların yetkilendirilmesi. MADDE 11- (1) Genel Müdürlükten hava taşıma işletme ruhsatı almış uçak işleticilerine uluslararası uçuşlar için doğrulama hizmeti vermek isteyen doğrulayıcı kuruluşlar, TÜRKAK veya Uluslararası Akreditasyon Forumu ile sera gazı emisyonlarının doğrulanması alanında karşılıklı tanıma anlaşması imzalamış başka bir ulusal akreditasyon kuruluşu tarafından CORSIA kapsamında akredite edilmeleri şartıyla, Genel Müdürlük tarafından ilgili alt düzenlemede yer alan esaslara göre incelenerek uygun görülmesi halinde yetkilendirilir. (2) Genel Müdürlükten hava taşıma işletme ruhsatı almış uçak işleticilerine ulusal uçuşlar için doğrulama hizmeti vermek isteyen doğrulayıcı kuruluşlar, TÜRKAK tarafından ulusal havacılık faaliyetleri kapsamında akredite edilmeleri şartıyla, Genel Müdürlük tarafından incelenerek uygun görülmesi halinde yetkilendirilir. (3) Doğrulayıcı kuruluşların yetkilendirilmesine ilişin usul ve esaslar bu Yönetmelik uyarınca çıkarılan alt düzenlemeler ile düzenlenir. Doğrulayıcı kuruluşlarda görev alacak doğrulama ekibi üyelerinin yetkinliği. MADDE 12- (1) Genel Müdürlükten hava taşıma işletme ruhsatı almış uçak işleticilerine ulusal uçuşlar için doğrulama hizmeti vermek için yetkilendirilmiş doğrulayıcı kuruluşlar, kuruluş bünyesinde görev alacak personele ilişkin asgari gereklilikler ile almaları gereken eğitimlere ilişin usul ve esaslar bu Yönetmelik uyarınca çıkarılan alt düzenlemeler ile düzenlenir. Bilgi, belge bildirimi ve gizlilik. MADDE 13- (1) Bu Yönetmeliğin öngördüğü iş ve işlemlerin gerektirdiği bilgi ve belgeler, bu Yönetmeliğin alt düzenlemeleri kapsamında belirlenen zaman çizelgesine uygun olarak uçak işleticisi tarafından Genel Müdürlüğe ve doğrulayıcı kuruluşa verilir veya ibraz edilir. Genel Müdürlük ve doğrulayıcı kuruluş, gerekli gördüğü takdirde ilave bilgi ve belgelerin verilmesini veya ibrazını isteyebilir. (2) Bu Yönetmeliğin kapsamına giren uçak işleticileri; Genel Müdürlüğe gönderilmiş bilgi ve belgelerde olabilecek değişiklikleri ve emisyon izleme planına etki edebilecek değişiklikleri, en geç 30 gün içerisinde Genel Müdürlüğe bildirmek zorundadır. Genel Müdürlük bu değişikliklere istinaden izleme planının ve/veya emisyon raporunun yenilenmesini talep edebilir. (3) Uçak işleticisinin herhangi bir sebepten dolayı değişmesi halinde, yeni işletmeci, önceki işletmecinin bu Yönetmelik kapsamındaki taahhütlerini ve mükellefiyetlerini başka bir işleme gerek kalmaksızın yüklenmiş sayılır ve değişikliğe ilişkin bildirimini en geç 30 gün içerisinde Genel Müdürlüğe sunmakla yükümlüdür. Bu değişikliğe istinaden Genel Müdürlük izleme planının ve/veya emisyon raporunun yenilenmesini talep edebilir. (4) Bu Yönetmelik hükümleri çerçevesinde gerçekleştirilecek olan iş ve işlemler, Genel Müdürlükçe kurulan elektronik sistem üzerinden gerçekleştirilir. (5) Genel Müdürlüğe ve doğrulayıcı kuruluşa verilen hiçbir bilgi ve belge uçak işleticisinin yazılı rızası veya kanuni bir mecburiyet olmaksızın üçüncü şahıslar ile paylaşılmaz. (6) Uçak işleticisi ve doğrulayıcı kuruluş, bu Yönetmelikte ve alt düzenlemelerinde atıf yapılan belgelerin ve normatif dokümanların, geçiş süresini göz önünde bulundurarak, en güncel versiyonlarının eksiksiz uygulanmasından sorumludur. (7) Uçak işleticisi, bu Yönetmelik kapsamındaki gerekliliklerin sağlanmasına ilişkin kayıtları 10 yıl boyunca saklar. ÜÇÜNCÜ BÖLÜM. Sorumluluklar ve Bilgi Paylaşımı. Sorumluluklar. MADDE 14- (1) Bu Yönetmelik çerçevesinde havacılık faaliyetlerinden kaynaklanan sera gazı emisyonlarının izlenmesi, raporlanması ve doğrulanması ile ilgili görev ve hizmetlerin koordinasyon içinde yerine getirilmesi, Şikago Sözleşmesinin 16 numaralı Eki, Avrupa Sivil Havacılık Konferansı gereklilikleri ve uluslararası uygulamalar ve önlemlerin uygulanması, sürdürülmesi ve izlenmesi kapsamında sorumlu otorite Sivil Havacılık Genel Müdürlüğü'dür. Bilgi paylaşımı. MADDE 15- (1) Ulusal ve uluslararası düzeyde havacılık faaliyetlerinden kaynaklanan sera gazı emisyonlarının izlenmesi, raporlanması ve doğrulanmasına ilişkin Genel Müdürlükçe onaylanan bilgi, belge ve raporlar elektronik sistem aracılığı ile Çevre, Şehircilik ve İklim Değişikliği Bakanlığı ile paylaşılır. (2) Çevre, Şehircilik ve İklim Değişikliği Bakanlığı ile paylaşılan hiçbir bilgi ve belge uçak işleticisinin yazılı rızası veya kanuni bir mecburiyet olmaksızın üçüncü şahıslar ile paylaşılmaz. DÖRDÜNCÜ BÖLÜM. Denetleme ve İdari Yaptırımlar. Denetleme. MADDE 16- (1) Uçak işleticisi bu Yönetmelik ve alt düzenlemelerinde yer alan usul ve esaslara uyumu çerçevesinde Genel Müdürlük tarafından haberli veya habersiz olarak denetlenebilir. Yapılan denetimler sırasında bu Yönetmelik ve alt düzenlemelerine aykırı hususların tespiti halinde, Genel Müdürlük 30 gün içerisinde uçak işleticisinden mevzuata aykırı hususların giderilmesini ister. (2) Doğrulayıcı kuruluşların faaliyetlerinin, sistemlerinin ve personelinin tanımlanmış düzenlemelere ve standartlara uygun olup olmadığının belirlenmesi kapsamında akreditasyon kuruluşu tarafından yapılacak denetimlere ve akredite doğrulayıcı kuruluşların uçak işleticilerine gerçekleştireceği doğrulama faaliyetlerine Genel Müdürlük eşlik edebilir. Doğrulayıcı kuruluşların ve/veya personelinin Genel Müdürlük tarafından belirlenen yetkilendirme şartlarını taşımadığının tespiti ya da yetkilendirmeye ilişkin şartların doğrulayıcı kuruluş ve/veya personeli tarafından ihlal edildiğinin tespiti halinde doğrulayıcı kuruluşa Genel Müdürlük tarafından verilen yetki askıya alınır veya iptal edilebilir. İdari yaptırımlar. MADDE 17- (1) Bu Yönetmeliğe ve alt düzenlemelerine uyulmaması, uyum sağlanmadığının tespit edilmesi, aykırılıkların belirlenen süreler içerisinde giderilmemesi halinde 2920 sayılı Kanunun 143 üncü maddesi ve 29/1/2013 tarihli ve 28543 sayılı Resmî Gazete'de yayımlanan Sivil Havacılık Genel Müdürlüğü Tarafından Verilecek İdari Para Cezaları Hakkında Yönetmelik (SHY-İPC) uyarınca yaptırım uygulanır. (2) Bu Yönetmelik ve bu Yönetmeliğe istinaden yapılan düzenlemelere göre yapılan inceleme ve denetlemeler kapsamında uçak işleticileri ve doğrulayıcı kuruluşlar tarafından Genel Müdürlüğe kasten veya ihmalen yanlış ve/veya yanıltıcı bilgi verildiğinin tespit edilmesi halinde 2920 sayılı Kanunun 143 üncü maddesi uyarınca yaptırım uygulanır. BEŞİNCİ BÖLÜM. Çeşitli ve Son Hükümler. Alt düzenleme yetkisi. MADDE 18- (1) Bu Yönetmelik kapsamındaki uygulamalarla ilgili alt düzenleyici iş ve işlemleri yapmaya yalnızca Genel Müdürlük yetkilidir. Mücbir sebep hali ile erteleme ve durdurma. MADDE 19- (1) Mücbir sebep olarak kabul edilebilecek haller; olağanüstü doğa olayları, deprem, yangın, su baskını benzeri doğal afetler, kanuni grev, lokavt, genel salgın hastalık, ambargo ve yabancı ülkelerin kısıtlamaları, terör eylemleri, savaş ve abluka olması, kısmi veya genel seferberlik ilanı ve benzeri hallerdir. (2) Birinci fıkrada sayılan mücbir sebeplerle bu Yönetmeliğin uygulanmasının ve yürütülmesinin geçici olarak imkânsız hale geldiği durumlarda ilgili işlemler Genel Müdürlük onayı ile geçici olarak mücbir sebep süresince ertelenebilir veya durdurulabilir. Bu süre en fazla mücbir sebebin ortaya çıktığı tarihten itibaren 1 yıl olabilir. Geçiş hükmü. GEÇİCİ MADDE 1- (1) 2023 yılına kadar yapılacak doğrulama işlemleri yalnızca ICAO CORSIA internet sitesinde yer alan “CORSIA Merkezi Sicil Sistemi (CCR): Şeffaflığa yönelik Bilgi ve Veriler” dokümanında ve Devletlerin akredite ettiği doğrulama kuruluşları listesinde yer alan doğrulayıcı kuruluşlar tarafından yapılır. Yürürlük. MADDE 20- (1) Bu Yönetmeliğin;. a) 6 ncı ve 7 nci maddeleri ulusal uçuşlar için 1/5/2022 tarihinde,. b) 8 inci maddesi, 11 inci maddesi ve 12 nci maddeleri 1/1/2023 tarihinde,. c) Diğer maddeleri yayımı tarihinde,. yürürlüğe girer. Yürütme. MADDE 21- (1) Bu Yönetmelik hükümlerini Sivil Havacılık Genel Müdürü yürütür. "
"TÜRKİYE UZAY AJANSI DİSİPLİN. AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Türkiye Uzay Ajansında görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Türkiye Uzay Ajansında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlük. MADDE 6- (1) Bu Yönetmelik yayımı tarihinde yürürlüğe girer. Yürütme. MADDE 7- (1) Bu Yönetmelik hükümlerini Türkiye Uzay Ajansı Başkanı yürütür. Eki için tıklayınız. "
"DEVLET OPERA VE BALESİ GENEL MÜDÜRLÜĞÜ. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Devlet Opera ve Balesi Genel Müdürlüğünde görev yapan Devlet memurlarının disiplin amirlerini belirlemektir. Kapsam. MADDE 2- (1) Bu Yönetmelik, Devlet Opera ve Balesi Genel Müdürlüğünün merkez ve taşra teşkilatında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 6/3/2009 tarihli ve 27161 sayılı Resmî Gazete’de yayımlanan Devlet Opera ve Balesi Genel Müdürlüğü Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Devlet Opera ve Balesi Genel Müdürü yürütür. Eki için tıklayınız. "
"TÜRKİYE CUMHURİYETİ DEVLET DEMİRYOLLARI İŞLETMESİ. GENEL MÜDÜRLÜĞÜ DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı,  Türkiye Cumhuriyeti Devlet Demiryolları İşletmesi Genel Müdürlüğünde görev yapan Devlet memurları ve sözleşmeli personelin disiplin amirlerini belirlemektir. Kapsam. MADDE 2- (1) Bu Yönetmelik, Türkiye Cumhuriyeti Devlet Demiryolları İşletmesi Genel Müdürlüğü merkez ve taşra teşkilatında 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan Devlet memurları ve sözleşmeli personel hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi, 399 sayılı Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 12/8/2017 tarihli ve 30152 sayılı Resmî Gazete’de yayımlanan Türkiye Cumhuriyeti Devlet Demiryolları İşletmesi Genel Müdürlüğü Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Türkiye Cumhuriyeti Devlet Demiryolları İşletmesi Genel Müdürü yürütür. Eki için tıklayınız. "
"SİGORTACILIK VE ÖZEL EMEKLİLİK DÜZENLEME VE DENETLEME KURUMU PERSONELİ GÖREVDE YÜKSELME VE UNVAN DEĞİŞİKLİĞİ YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı, liyakat ve kariyer ilkeleri çerçevesinde, hizmet gerekleri ve personel planlaması esas alınarak, Sigortacılık ve Özel Emeklilik Düzenleme ve Denetleme Kurumunda görev yapan personelin görevde yükselme ve unvan değişikliğine ilişkin usul ve esasları belirlemektir. Kapsam MADDE 2- (1) Bu Yönetmelik, Sigortacılık ve Özel Emeklilik Düzenleme ve Denetleme Kurumunda 14/7/1965 tarihli ve 657 sayılı Devlet Memurları Kanununa tabi olarak görev yapan ve görevde yükselme veya unvan değişikliği suretiyle atanacak personeli kapsar. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanunu ve 18/10/2019 tarihli ve 30922 sayılı Resmî Gazete’de yayımlanan 47 sayılı Cumhurbaşkanlığı Kararnamesi ile 15/3/1999 tarihli ve 99/12647 sayılı Bakanlar Kurulu Kararı ile yürürlüğe koyulan Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik hükümlerine dayanılarak hazırlanmıştır. Tanımlar MADDE 4- (1) Bu Yönetmelikte geçen; a) Alt görev: 10/7/2018 tarihli ve 30474 sayılı Resmî Gazete’de yayımlanan 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 509 uncu maddesinde belirtilen hiyerarşik kademeler çerçevesinde daha alt hiyerarşi içindeki görevleri, b) Aynı düzey görev: Hiyerarşi, görev, yetki ve sorumluluk açısından aynı grupta ya da grup içinde alt gruplar olması halinde aynı alt grupta gösterilen görevleri, c) Başkan: Sigortacılık ve Özel Emeklilik Düzenleme ve Denetleme Kurumu Başkanını, ç) Görev grupları: Aynı düzeydeki görevler ile benzer görevlerin yer aldığı grupları, d) Görevde yükselme: Bu Yönetmelikte belirlenen görevlere aynı veya başka görev gruplarından yapılacak atamaları, e) Görevde yükselme sınavı: Görevde yükselme suretiyle atanacaklar için yapılacak yazılı ve sözlü sınavı, f) Hizmet süresi: 657 sayılı Kanunun 68 inci maddesinin (B) bendi kapsamında belirlenen hizmet sürelerini, g) İş günü: Ulusal bayram ile genel ve hafta sonu tatil günleri hariç diğer günleri, ğ) Kurum: Sigortacılık ve Özel Emeklilik Düzenleme ve Denetleme Kurumunu, h) Personel: Kurumda görev yapan idari personeli, ı) Unvan değişikliği: En az ortaöğretim düzeyinde mesleki veya teknik eğitim sonucu ihraz edilen unvanlara yapılan atamaları, i) Unvan değişikliği sınavı: En az ortaöğretim düzeyinde mesleki veya teknik eğitim sonucu ihraz edilen unvanlara ilişkin görevlere atanacaklar için yapılan yazılı ve sözlü sınavı, j) Üst görev: 1 sayılı Cumhurbaşkanlığı Kararnamesinin 509 uncu maddesinde belirtilen hiyerarşik kademeler çerçevesinde daha üst hiyerarşi içindeki görevleri, ifade eder. İKİNCİ BÖLÜM Görev Grupları ile Aranacak Şartlar Görev grupları MADDE 5- (1) Bu Yönetmelik kapsamında görevde yükselmeye tabi kadrolar şunlardır: a) Yönetim hizmetleri grubu; 1) Müdür, 2) Müdür yardımcısı, 3) Şef, b)Araştırma ve Planlama Hizmetleri Grubu; 1) Basın ve halkla ilişkiler müşaviri, c) Bilgi işlem hizmetleri grubu; 1) Çözümleyici, ç) İdari hizmetler grubu; 1) Bilgisayar işletmeni, veri hazırlama ve kontrol işletmeni, memur, sekreter, şoför, d) Yardımcı hizmetler grubu; 1) Dağıtıcı, hizmetli. (2) Unvan değişikliğine tabi kadrolar şunlardır: a) Avukat, doktor, hemşire, programcı, teknisyen. Görevde yükselme suretiyle atanacaklarda aranacak genel şartlar MADDE 6- (1) Bu Yönetmeliğe tabi kadrolara yapılacak atamalarda aşağıdaki genel şartlar aranır: a) Atama yapılacak kadro için bu Yönetmelikte belirlenen hizmet süresi ve eğitim şartlarını taşımak. b) Görevde yükselme sınavında başarılı olmak. Görevde yükselme suretiyle atanacaklarda aranacak özel şartlar MADDE 7- (1) Bu Yönetmeliğe tabi kadrolara yapılacak atamalarda aşağıdaki özel şartlar aranır: a) Müdür kadrosuna atanabilmek için; 1) En az on yıl hizmet süresine sahip olmak, 2) En az dört yıllık yükseköğretim kurumlarından veya bunlara denkliği kabul edilen yurt dışındaki yükseköğretim kurumlarından mezun olmak, 3) Müdür yardımcısı kadrosunda en az iki veya unvan değişikliğine tabi kadrolarda (teknisyen ve hemşire hariç) en az altı yıl çalışmış olmak, b) Müdür yardımcısı kadrosuna atanabilmek için; 1) En az sekiz yıl hizmet süresine sahip olmak, 2) En az dört yıllık yükseköğretim kurumlarından veya bunlara denkliği kabul edilen yurt dışındaki yükseköğretim kurumlarından mezun olmak, 3) Şef ve basın ve halkla ilişkiler müşaviri kadrolarında geçirilen toplam süre bakımından en az iki veya bilgisayar işletmeni, veri hazırlama ve kontrol işletmeni, memur ve sekreter kadrolarında geçirilen toplam süre bakımından en az sekiz yıl çalışmış olmak, c) Şef kadrosuna atanabilmek için; 1) En az iki yıllık yükseköğrenim mezunu olmak, 2) En az dört yıllık yükseköğrenim mezunu olanlar için en az dört yıl, dört yıldan daha az süreli yükseköğrenim mezunu olanlar için ise en az altı yıl hizmet süresine sahip bulunmak, 3) Bilgisayar işletmeni, veri hazırlama ve kontrol işletmeni, memur ve sekreter kadrolarında geçirilen toplam süre bakımından en az dört yıl çalışmış olmak, ç) Basın ve halkla ilişkiler müşaviri kadrosuna atanabilmek için; 1) En az dört yıllık yükseköğretim kurumlarından veya bunlara denkliği kabul edilen yurt dışındaki yükseköğretim kurumlarından mezun olmak, 2) Şef, bilgisayar işletmeni, veri hazırlama ve kontrol işletmeni, memur, sekreter, şoför kadroları ile en az lisans düzeyinde öğrenim gerektiren unvan değişikliğine tabi kadrolarda geçirilen toplam süre bakımından en az beş yıl çalışmış olmak, d) Çözümleyici kadrosuna atanabilmek için; 1) En az dört yıllık eğitim veren mühendislik fakülteleri ile istatistik, matematik, fizik veya bilgisayar programlama bölümlerinin herhangi birisinden mezun olmak, bilgisayar programlama ve sistem çözümlemede deneyimli olmak, 2) En az iki programlama dili bildiğini belgelemek, e) Veri hazırlama ve kontrol işletmeni ve bilgisayar işletmeni kadrolarına atanabilmek için; 1) En az ortaöğretim veya dengi okul mezunu olmak, 2) Milli Eğitim Bakanlığından, yetkili özel eğitim kurumlarından veya yükseköğrenim kurumlarından birinin vermiş olduğu işletmenlik sertifikasına veya bitirdiği okul itibarıyla verilen ders müfredatında bilgisayar ile ilgili ders aldığına dair belgeye sahip olmak ya da kamu kurum ve kuruluşlarınca düzenlenen aynı mahiyetteki kursta başarılı olmak, 3) Dağıtıcı veya hizmetli kadrolarında en az 4 yıl çalışmış olmak, f) Memur ve sekreter kadrosuna atanabilmek için; 1) En az ortaöğretim veya dengi okul mezunu olmak, 2) Dağıtıcı veya hizmetli kadrolarında en az 4 yıl çalışmış olmak, g) Şoför kadrosuna atanabilmek için; 1) En az ortaöğretim veya dengi okul mezunu olmak, 2) En az (B) sınıfı sürücü belgesine sahip olmak, 3) Dağıtıcı veya hizmetli kadrolarında en az 4 yıl çalışmış olmak, gerekir. (2) Birinci fıkrada belirtilen hizmet sürelerinin, sınav açılacağı ilan edilen kadro için bu şartı sağlayan personel bulunmaması durumu hariç olmak üzere, en az altı ayının Kurumda geçmiş olması gerekir. Unvan değişikliği suretiyle atanacaklarda aranacak genel şartlar MADDE 8- (1) Unvan değişikliği suretiyle atanacakların atanacağı unvanı, öğrenim durumu itibarıyla kazanmış olmaları ve yapılacak unvan değişikliği sınavında başarılı olmaları şarttır. Unvan değişikliği suretiyle atanacaklarda aranacak özel şartlar MADDE 9- (1) Unvan değişikliği sınavı sonucu atanacaklarda genel şartların yanında aşağıdaki özel şartlar aranır: a) Avukat kadrosuna atanabilmek için; hukuk fakültesi mezunu olmak ve avukatlık ruhsatına sahip olmak. b) Hemşire kadrosuna atanabilmek için; fakültelerin, yüksekokulların veya sağlık meslek liselerinin hemşirelik bölümü mezunu olmak. c) Programcı kadrosuna atanabilmek için; en az dört yıllık yükseköğrenim mezunu olmak ya da yükseköğrenim kurumlarının iki yıllık bilgisayar programcılığı bölümlerinden mezun olmak ve en az iki bilgisayar dilini bildiğini belgelemek. ç) Teknisyen kadrosuna atanabilmek için; ortaöğretim dengi mesleki veya teknik eğitim öğretim veren okullardan mezun olmak. ÜÇÜNCÜ BÖLÜM Görevde Yükselme ve Unvan Değişikliği Sınavları Sınav komisyonu MADDE 10- (1) Sınav komisyonu, görevde yükselme ve unvan değişikliği sınavlarını yürütmek üzere teşkil edilir. Sınav komisyonu, Başkan veya görevlendireceği başkan yardımcısının başkanlığında Yönetim Hizmetleri Daire Başkanı ile Başkan tarafından kurum personeli arasından görevlendirilen en az beş asıl üyeden oluşur. Ayrıca Başkan üye sayısı kadar yedek üye de belirleyebilir. Sınav komisyonunu teşkil eden üyeler, sınavlara alınacak personelden lisansüstü öğrenim hariç olmak üzere, öğrenim ve ihraz ettikleri unvanlar itibarıyla daha düşük seviyede olamazlar. Sınavlara, sınav komisyonunun başkan ve üyelerinin eşlerinin, ikinci dereceye kadar (bu derece dâhil) kan veya kayın hısımlarının katıldığının tespit edilmesi halinde, bu üye veya üyeler sınav komisyonu üyeliğinden çıkartılır ve bunların yerine yedek üye veya üyeler görevlendirilir. (2) Sınav komisyonu, sınava katılacak personelin tespiti, sınav konularının belirlenmesi, sınavın yapılması veya yaptırılması, sınav sonuçlarının ilan edilmesi, itirazların sonuçlandırılması ve sınava ilişkin diğer işleri yürütmekle görevlidir. (3) Sınav komisyonu üye tam sayısının salt çoğunluğu ile toplanır ve toplantıya katılanların oy çokluğu ile karar alınır. Oylamada çekimser oy kullanılamaz. Asıl üyelerin bulunmadığı toplantılara yedek üyeler katılır. (4) Sınav komisyonunun sekretarya hizmetleri Yönetim Hizmetleri Daire Başkanlığı tarafından yürütülür. Sınav duyurusu ve başvuru MADDE 11- (1) Görevde yükselme veya unvan değişikliği için açılacak sınavlarla ilgili duyuru, Kurumun kadro durumu ile ihtiyaçları göz önüne alınarak sınavlardan en az kırk beş gün önce yapılır. (2) Görevde yükselme veya unvan değişikliği sınavı, Kurum resmî internet sitesinden personele duyurulur. Duyuruda, atama yapılacak boş kadroların sınıfı, unvanı, derecesi ve sayısı, aranacak şartlar, sınav konuları, son başvuru tarihi ve diğer hususlar belirtilir. Başvuru süresi en az beş iş günü olarak belirlenir. Bu duyuru üzerine, Kurum personelinden son başvuru tarihi itibarıyla sınav duyurusunda belirtilen şartları taşıyanlar, ilan edilen kadrolardan sadece birine ilişkin sınava katılmak amacıyla Yönetim Hizmetleri Daire Başkanlığına başvuruda bulunur. (3) Sınava katılacak adayların duyuruda belirtilen tüm şartları taşımaları gerekir. Yönetim Hizmetleri Daire Başkanlığı tarafından görevde yükselme sınavına veya unvan değişikliği sınavına katılma talebinde bulunan personelin durumu değerlendirilerek söz konusu sınavlara katılma şartlarını taşımayan personele yazılı bildirimde bulunulur, taşıyanlara ise Kurum internet sitesinden duyuru yapılır. (4) Aylıksız izindekiler dâhil olmak üzere izinde bulunan Kurum personeli de görevde yükselme veya unvan değişikliği sınavlarına başvurabilir. (5) Aday memur statüsündeki Kurum personeli ile diğer kurumların personeli görevde yükselme veya unvan değişikliği sınavına başvuruda bulunamaz. Görevde yükselme ve unvan değişikliği yazılı sınavı MADDE 12- (1) Görevde yükselme ve unvan değişikliği yazılı sınav konuları, atama yapılacak görevin niteliği ve görev alanıyla ilgili konular dikkate alınmak suretiyle sınav komisyonu tarafından belirlenir ve sınav duyurusunda belirtilir. Yazılı sınav Kurumca yapılabileceği gibi Ölçme, Seçme ve Yerleştirme Merkezi Başkanlığına, Milli Eğitim Bakanlığına veya yükseköğretim kurumlarından birine yaptırılabilir. (2) Yazılı sınav, yalnızca sınav açılan kadro için geçerlidir ve sınavda başarılı sayılabilmek için yüz puan üzerinden en az altmış puan alınmış olması gerekir. (3) Sınavlara her ne sebeple olursa olsun girmeyenler o tarihteki sınava ilişkin haklarını kaybetmiş sayılır. Sınavda kopya çekenler, kopya verenler veya bunlara teşebbüs edenler, sınav kâğıtlarına belirtici işaret koyanlar sınav salonundan çıkarılır ve düzenlenecek bir tutanakla sınav kâğıtları geçersiz sayılır. Ayrıca, sınava girecek aday yerine başka bir kişinin sınava girdiğinin anlaşılması halinde ilgililerin sınavı bir tutanakla belirlenerek geçersiz sayılır. Bu kişiler hakkında disiplin hükümlerine göre işlem yapılır ve gerektiğinde ilgili mercilere suç duyurusunda bulunulur. Görevde yükselme ve unvan değişikliği sözlü sınavı MADDE 13- (1) Görevde yükselme ve unvan değişikliği yazılı sınavında başarılı olanlardan en yüksek puan alan adaydan başlamak üzere ilan edilen kadro sayısının beş katına kadar aday sözlü sınava alınır. Son adayla aynı puana sahip olan personelin tamamı sözlü sınava alınır. (2) Sözlü sınav, sınav komisyonu tarafından belirlenecek tarihte yapılır. (3) Sözlü sınavda ilgili personel, sınav komisyonunun her bir üyesi tarafından; a) Yazılı sınav konularına ilişkin bilgi düzeyi, b) Bir konuyu kavrayıp özetleme, ifade yeteneği ve muhakeme gücü, c) Liyakati, temsil kabiliyeti, tutum ve davranışlarının göreve uygunluğu, ç) Özgüveni, ikna kabiliyeti ve inandırıcılığı, d) Genel kültürü ve genel yeteneği, e) Bilimsel ve teknolojik gelişmelere açıklığı, yönlerinden değerlendirilir ve söz konusu yönler bakımından adaylara ayrı ayrı puan verilmek suretiyle sözlü sınav puanı belirlenir. Adaylar, sınav komisyonu tarafından (a) bendi için elli puan, diğer bentlerde yazılı özelliklerin her biri için onar puan üzerinden değerlendirilir. Her üyenin vermiş olduğu puanların aritmetik ortalaması alınarak personelin sözlü sınav puanı tespit edilir. Sözlü sınavda yüz üzerinden en az yetmiş puan alanlar başarılı sayılır. Başarı sıralaması MADDE 14- (1) Sınav duyurusunda ilan edilen boş kadro sayısı kadar atama yapılmasında başarı puanı esas alınır. Sınav Komisyonu, sınav sonuçlarına göre en yüksek puandan başlamak üzere başarı puanlarını bir tutanak ile tespit eder. Başarı puanı, yazılı ve sözlü sınav puanlarının aritmetik ortalaması esas alınmak suretiyle tespit edilir. Başarı puanlarının eşit olması halinde sırasıyla; hizmet süresi fazla olanlara, daha üst öğrenimi bitirmiş olanlara, üst öğrenim mezuniyet notu yüksek olanlara öncelik verilmek suretiyle en yüksek puandan başlamak üzere başarı sıralaması belirlenir. (2) Sınavda başarılı olmalarına rağmen ilan edilen kadro sayısı nedeniyle ataması yapılamayacak personelden en fazla asıl aday sayısı kadar personel, ihtiyaç duyulması halinde ve sınav duyurusunda da belirtilmek şartıyla başarı sıralaması listesinde yedek olarak belirlenebilir. (3) Sınavda başarılı olan personelin sınavla ilgili belgeleri özlük dosyalarında, diğerlerinin belgeleri ise sınav tarihinden itibaren beş yıl süreyle Yönetim Hizmetleri Daire Başkanlığında saklanır. Sınav sonuçlarının açıklanması ve itiraz MADDE 15- (1) Sınav sonuçları, sonuç tutanağının sınav komisyonu tarafından düzenlenmesini müteakip beş iş günü içerisinde Kurum resmî internet sitesinde duyurulur. (2) İlgililer, sonuçların duyurulmasını takip eden beş iş günü içerisinde sınav sonuçlarına yazılı olarak itiraz edebilir. İtiraz başvuruları, sınav komisyonu tarafından değerlendirilir; gerek görülen itiraz dilekçeleri sınavı yapan kuruma da iletilir. İtiraz sonuçları en geç on iş günü içerisinde yazılı olarak ilgililere bildirilir. İtiraz üzerine verilen karar kesindir. (3) Yapılan sınavlarda hatalı sorulara tekabül eden puanlar eşit şekilde diğer sorulara dağıtılır. Ancak, soruların yüzde beşinden fazlasının hatalı olduğunun tespit edilmesi halinde sınav iptal edilir ve en kısa sürede yeni sınav yapılır. Sınavı kazananların atanması MADDE 16- (1) Görevde yükselme veya unvan değişikliği sınavı sonucunda atanmaya hak kazananlar, başarı sıralaması listesinin kesinleşmesini müteakip bir ay içerisinde en yüksek puandan başlamak üzere belirlenen başarı sıralamasındaki başarı puanlarına göre atanır. (2) Atanmaya hak kazandıkları kadroya ilişkin görevlerine mevzuatla öngörülen süre içerisinde başlamayanların atanma hakları sona erer. Aylıksız izinde olanlar ise izinlerinin bitimini müteakip, atanmaya hak kazandıkları kadrolardaki görevlerine mevzuatla öngörülen süre içinde başlarlar. Bu süre içinde başlamayanların atanma hakları sona erer. (3) Duyurulan kadrolardan; a) Atanma şartlarını taşımadıkları için sınavların geçersiz sayılması veya bu sebeple atamaların iptal edilmesi, atama yapılacak göreve geçerli bir mazeret olmaksızın süresi içinde başlanılmaması ya da atanma hakkından vazgeçilmesi, b) Emeklilik, ölüm, memurluktan çekilme veya çıkarılma, başka unvanlı kadrolara ya da başka bir kuruma naklen atanma, hallerinde boş kalan veya boşalan kadrolara, başarı sıralamasının kesinleştiği tarihten itibaren altı aylık süreyi aşmamak üzere aynı unvanlı kadrolar için yapılacak müteakip sınava ilişkin duyuruya kadar, 14 üncü maddeye göre belirlenmiş olan yedekler arasından başarı sıralamasına göre atama yapılabilir. (4) Sınavda başarılı olanlardan atanma şartlarını taşımadıkları sonradan anlaşılanların sınavları geçersiz sayılarak atamaları yapılmaz. Ataması yapılanların ise atamaları iptal edilir. Sınavı kazanarak atanmaya hak kazanmış adaylardan atanma aşamasında haklarında herhangi bir ön inceleme veya soruşturma yapılanlar ön inceleme veya soruşturmanın atanmalarına engel teşkil etmeyecek şekilde sonuçlanmasına kadar atanamazlar. Görevden uzaklaştırılanların, göreve iade edilinceye kadar atamaları yapılmaz. DÖRDÜNCÜ BÖLÜM Görevde Yükselme ve Unvan Değişikliğine İlişkin Diğer Esaslar Görev grupları arası geçişler MADDE 17- (1) 5 inci maddede belirtilen görev grupları ve görevler arasındaki geçişler aşağıdaki esaslar çerçevesinde yapılır: a) Gruplar arası görevde yükselme niteliğindeki geçişler ve alt görevden üst göreve geçişler görevde yükselme sınavına tabidir. b) Aynı görev grubunda yer alanların alt görev grubunun kendi içinde kalmak üzere diğer görevlere atanmaları, ilgili personelin yazılı isteği üzerine atama yapılacak kadronun gerektirdiği şartları taşımak kaydıyla sınava tabi olmaksızın yapılabilir. c) Unvan değişikliğine tabi kadrolar ile bu kadrolar arasındaki geçişler, ilgili kadro için düzenlenen unvan değişikliği sınavına tabidir. Naklen atama MADDE 18- (1) Diğer kamu kurum ve kuruluşlarının personelinden bu Yönetmelikte sayılan unvanları ihraz etmiş olanlar, Kurumdaki aynı unvana veya bu unvanın bulunduğu aynı alt gruptaki diğer unvanlara veya daha alt unvanlara; atanacakları unvan için bu Yönetmelikte öngörülen sınavda başarılı olma dışındaki diğer şartları taşımaları kaydıyla genel hükümlere göre naklen atanabilir. Açıktan atama MADDE 19- (1) 657 sayılı Kanunun 92 nci maddesi çerçevesinde yapılacak atamalar hariç olmak üzere bu Yönetmeliğin 5 inci maddesinde sayılan kadrolar ile unvan değişikliğine tabi kadrolara yapılacak açıktan atamalarda, bu Yönetmelikte öngörülen sınavda başarılı olma ve atama yapılacak kadro için belirlenen hizmet süresi şartları dışındaki şartlar aranır. Doktora öğrenimini bitiren personel MADDE 20- (1) Bu Yönetmelik kapsamında bulunan ve doktora öğrenimini bitiren personel hakkında, atama yapılacak görev için bu Yönetmelik ile belirlenen hizmet süresi ve öğrenim şartını taşımaları kaydıyla uzman veya aynı düzeydeki görevler ile daha alt görevlere yapılacak atamalarda bu Yönetmelik hükümleri uygulanmaz. Bu Yönetmelik kapsamındaki personelden doktora öğrenimini bitirmiş olanlar, unvan değişikliği sınavına katılmaksızın öğrenimle ihraz edilen görevlere atanabilirler. Kazanılmış haklar MADDE 21- (1) Bu Yönetmelik kapsamına giren unvanları, ilgili mevzuatı uyarınca kazananların hakları saklıdır. (2) 18/4/1999 tarihinde görevde bulunan ve aynı tarih itibarıyla iki yıllık yükseköğretim mezunu olanlar, diğer koşullara sahip oldukları takdirde, dört yıllık yükseköğrenim mezunu kabul edilirler. BEŞİNCİ BÖLÜM Çeşitli ve Son Hükümler Hüküm bulunmayan haller MADDE 22- (1) Bu Yönetmelikte hüküm bulunmayan hallerde Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik hükümleri uygulanır. Yürürlük MADDE 23- (1) Bu Yönetmelik yayımı tarihinde yürürlüğe girer. Yürütme MADDE 24- (1) Bu Yönetmelik hükümlerini Sigortacılık ve Özel Emeklilik Düzenleme ve Denetleme Kurumu Başkanı yürütür. "
"TÜRKİYE CUMHURİYETİ DEVLET DEMİRYOLLARI TAŞIMACILIK. ANONİM ŞİRKETİ GENEL MÜDÜRLÜĞÜ SÖZLEŞMELİ PERSONEL. SİCİL AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı; Türkiye Cumhuriyeti Devlet Demiryolları Taşımacılık Anonim Şirketi Genel Müdürlüğünde çalışan sözleşmeli personelin sicil amirlerini belirlemektir. Kapsam. MADDE 2- (1) Bu Yönetmelik, Türkiye Cumhuriyeti Devlet Demiryolları Taşımacılık Anonim Şirketi Genel Müdürlüğü merkez ve taşra teşkilatında 22/1/1990 tarihli ve 399 sayılı Kanun Hükmünde Kararnamenin 3 üncü maddesinin (c) bendi uyarınca sözleşmeli statüde çalışan personeli kapsar. Dayanak. MADDE 3- (1) Bu Yönetmelik, 399 sayılı Kanun Hükmünde Kararname ile 13/9/1990 tarihli ve 90/915 sayılı Bakanlar Kurulu Kararıyla yürürlüğe konulan Kamu İktisadi Teşebbüsleri Sözleşmeli Personel Sicil ve Başarı Değerlemesi Hakkında Yönetmelik hükümlerine dayanılarak hazırlanmıştır. Sicil amirleri. MADDE 4- (1) Bu Yönetmelik kapsamındaki sözleşmeli personelin birinci ve ikinci sicil amirleri Ek-1 sayılı Cetvelde gösterilmiştir. Sicile ilişkin usul ve esaslar bakımından uygulanacak mevzuat. MADDE 5- (1) Sicile ilişkin usul ve esaslar bakımından 399 sayılı Kanun Hükmünde Kararname ile Kamu İktisadi Teşebbüsleri Sözleşmeli Personel Sicil ve Başarı Değerlemesi Hakkında Yönetmelik hükümleri uygulanır. Yürürlük. MADDE 6- (1) Bu Yönetmelik yayımı tarihinde yürürlüğe girer. Yürütme. MADDE 7- (1) Bu Yönetmelik hükümlerini Türkiye Cumhuriyeti Devlet Demiryolları Taşımacılık Anonim Şirketi Genel Müdürü yürütür. Eki için tıklayınız. "
"TÜRKİYE BİLİMLER AKADEMİSİ PERSONEL YÖNETMELİĞİ. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, Türkiye Bilimler Akademisinde iş mevzuatı hükümlerine göre istihdam edilecek personelin nitelik, istihdam, çalışma usul ve esaslarını belirlemek ve bunların hak ve yükümlülüklerini tespit etmektir. (2) Bu Yönetmelik, Türkiye Bilimler Akademisinde 27/6/1989 tarihli ve 375 sayılı Kanun Hükmünde Kararnamenin ek 28 inci maddesine göre istihdam edilen personeli kapsar. Dayanak. MADDE 2- (1) Bu Yönetmelik, 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 580 inci maddesi ve 375 sayılı Kanun Hükmünde Kararnamenin ek 28 inci maddesinin dördüncü fıkrasına dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Başkan: Türkiye Bilimler Akademisi Başkanını,. b) Başkanlık: Türkiye Bilimler Akademisi Başkanlığını,. c) Hukuk müşaviri ve avukat: TÜBA’nın iş ve işlemlerinin mevzuata uygun olarak yapılmasına destek sağlamak, hukuki konular hakkında görüş bildirmek ve TÜBA’nın taraf olduğu davalarda ve icra takiplerinde TÜBA’yı temsil etmek üzere istihdam edilen personeli,. ç) İdari personel: TÜBA’nın yönetim hizmetleri kapsamında sekreterlik, halkla ilişkiler, arşiv, kütüphane, idari ve teknik işler, bilgi işlem ile personelle ilgili iş ve işlemler gibi hizmetleri yerine getirmek amacıyla istihdam edilen arşiv memuru, grafiker, hizmetli, idari uzman, kütüphaneci, memur, mütercim, programcı, sekreter, şoför, teknisyen ve veri hazırlama kontrol işletmeni unvanlarındaki personeli,. d) Konsey: Akademi Konseyini,. e) KPSS: Kamu Personel Seçme Sınavını,. f) Personel: TÜBA’da hizmet akdiyle çalışan personeli,. g) TÜBA: Türkiye Bilimler Akademisini,. ğ) TÜBA çalışma grubu: TÜBA bünyesinde bulunan tematik alanlarda bilimsel faaliyetler yürüten çalışma gruplarını,. h) TÜBA Uzmanı: TÜBA’nın özel, mesleki ve teknik bilgi gerektiren işlerini yapmakla görevli personelini,. ı) Yarışma sınavı: TÜBA’da istihdam edilecek TÜBA Uzmanı, hukuk müşaviri, avukat ve idari personelin seçimine ilişkin yazılı ve/veya sözlü sınavı,. i) YDS: Yabancı Dil Bilgisi Seviye Tespit Sınavını,. j) YÖK: Yükseköğretim Kurulunu,. k) Yönetici: Başkanı, başkan yardımcılarını, Genel Sekreteri ve daire başkanlarını,. ifade eder. İKİNCİ BÖLÜM. TÜBA’nın İnsan Kaynakları Politikası ve Uygulaması. TÜBA’nın insan kaynakları politikasının amacı ve tespiti. MADDE 4- (1) İnsan kaynakları politikasının amacı, TÜBA’nın görevlerini etkin ve verimli bir şekilde yerine getirebilmesi için alanında uzmanlaşmış, ulusal ve uluslararası düzeyde ihtiyaç duyulan niteliklere sahip personelin istihdamını ve bu personelin niteliklerinin geliştirilmesini ve sürdürülebilirliğini sağlamaktır. (2) İnsan kaynakları rejimi ve politikası, Başkanın görüşü alınmak suretiyle, Konsey tarafından belirlenir. (3) İnsan kaynakları politikasının izlenmesi, uygulanması ve geliştirilmesinden Başkan sorumludur. Başkan uygulanmakta olan insan kaynakları politikasına ilişkin olarak her yıl aralık ayının sonunda bir rapor hazırlatarak Konseye sunar. Bu raporda, insan kaynakları politikasının uygulanmasına dair bilgiler, uygulamada yaşanılan sıkıntılar ile sorunların çözümüne ve insan kaynakları politikasının geliştirilmesine yönelik öneriler yer alır. TÜBA’nın insan kaynakları politikasının ilkeleri. MADDE 5- (1) TÜBA’nın insan kaynakları politikasının temel ilkeleri şunlardır:. a) İşin gerektirdiği niteliklere sahip kişilerin seçimini, işe alınmasını ve görevlendirilmesini gerçekleştirmek ve personeli işin gereğine göre eğitmek ve yetiştirmek. b) Personelin yaratıcılığını, girişimciliğini, başarı ve çabasını maddi ve manevi olarak desteklemek, buna ilişkin sistemler geliştirmek, personelin TÜBA’nın amaçları doğrultusunda etkin ve verimli çalışmasını sağlayacak, TÜBA’nın hizmet kalitesini yükseltecek ve yapılan işin niteliğine uygun rahat ve güvenli bir iş ortamı ve çalışma şartları sağlamak. c) Personeli, etkinlik ve verimlilik ilkelerine bağlı olarak, maliyet ve tasarruf bilinci içinde çalıştırmak, kendilerini ilgilendiren konularda zamanında bilgilendirmek. ç) Personelin TÜBA’ya sadakat ve bağlılığını artırmak, TÜBA’da ortak çalışma bilincinin oluşturulması ve güçlendirilmesi için TÜBA çalışanları arasında iş birliği ve dayanışmayı geliştirici ve motivasyonu sağlayıcı tedbirler almak, TÜBA’da çalışmayı özendirici hale getirmek. d) Personelin kişiliğine saygılı olmak, personele, mesleki ve kişisel yönden yetişme ve gelişme bakımından eşit ve uygun imkânlar sağlamak. e) İstihdam edilecek personelin seçiminde, TÜBA’nın çalışma usul ve esaslarına ilişkin ilkeler ile görevin gerektirdiği niteliklere/liyakate öncelik vermek, personelin bilgi ve yeterliliklerine uygun görevlerde çalışmasını sağlamak. f) İnsan kaynakları politikasının oluşturulması sürecine personelin katılımını sağlamak, personelin düşünce, görüş ve önerilerini TÜBA yönetimine kolaylıkla aktarabilmesini sağlamak, bu çerçevede haberleşme usul ve imkânlarını geliştirmek ve diğer tedbirleri almak. TÜBA’nın insan kaynakları ihtiyacının planlanması. MADDE 6- (1) İnsan kaynakları planlaması, TÜBA’nın hedefleri doğrultusunda, gelecek yıllarda ihtiyaç duyulacak sayı ve nitelikte personelin istenilen yer ve zamanda çalışmaya hazır/çalışır olmasını sağlamak amacıyla yapılır. (2) Personel alımına ve politikasına esas olmak üzere, Konsey tarafından her yıl, Başkanın görüşü alınmak suretiyle, gelecek yılların insan gücü ihtiyacı hakkında nitelik ve sayı bakımından sistemli tahminler yapılır ve bu ihtiyacın TÜBA içinden ve/veya dışından hangi kaynaklardan nasıl sağlanacağı bir plana bağlanır. (3) İnsan kaynağı ihtiyaç planının hazırlanmasında aşağıdaki hususlar göz önünde bulundurulur:. a) TÜBA’nın mevcut yapısının, ortaya çıkacak veya ortaya çıkması muhtemel yeni ihtiyaçları karşılayıp karşılayamayacağı. b) TÜBA’nın faaliyet alanının zaman içerisindeki değişimlere göre alması muhtemel yeni şekli ve bu çerçevede iş hacminde beklenen gelişmeler. c) Teknik, ekonomik ve sosyal gelişmelerin, TÜBA’nın personel ihtiyacında gelecek yıllarda meydana getirebileceği muhtemel değişiklikler. ç) Gelecek yıllarda emeklilik ve istifa gibi çeşitli nedenlerle TÜBA’da boşalması muhtemel kadrolar. d) TÜBA içinde ihtiyaç duyulan eğitim ve yetiştirme faaliyetleri. e) Çalışma birimlerinin ihtiyaç ve özellikleri. f) Personel istihdamını etkileyen teknolojik yenilikler ve insan kaynağındaki niteliksel gelişmeler. g) Bütçe imkânları. (4) İnsan kaynakları ihtiyacının planlanması ve karşılanması konusunda, gerektiğinde diğer kamu kurum ve kuruluşlarıyla iş birliğine gidilebilir. ÜÇÜNCÜ BÖLÜM. Personelin Niteliği ve İstihdam Usulleri. İşe alınmada aranacak genel şartlar. MADDE 7- (1) TÜBA’da istihdam edilecek tüm personelde, 14/7/1965 tarihli ve 657 sayılı Devlet Memurları Kanununun 48 inci maddesinde yer alan genel şartlar aranır. Genel Sekreter, daire başkanı ve özel kalem müdürü için aranan özel şartlar. MADDE 8- (1) Genel Sekreter, daire başkanı ve özel kalem müdürü olarak istihdam edileceklerde aşağıda belirtilen özel şartlar aranır:. a) En az dört yıllık lisans eğitimi veren yükseköğretim kurumlarının veya bunlara denkliği YÖK tarafından kabul edilen yurt dışındaki yükseköğretim kurumlarından mezun olmak. b) Görev alanı ile ilgili yeterli bilgi ve deneyime sahip olmak. c) Kamuda en az beş yıl hizmeti bulunmak ve halen kamu personeli olmak. TÜBA uzmanlığı için aranan özel şartlar. MADDE 9- (1) TÜBA Uzmanı olarak istihdam edileceklerde aşağıda belirtilen özel şartlar aranır:. a) TÜBA çalışma gruplarının tematik alanları ile ilgili disiplinlerden birinde doktora derecesine sahip olmak veya söz konusu disiplinlerde yüksek lisans derecesine sahip olup alanında en az beş yıl tecrübe sahibi olmak. b) Görevin gerektirdiği bir yabancı dilde geçerliliği bulunan YDS’den en az (C) seviyesinde puan almış olmak veya dil yeterliliği bakımından buna denkliği Ölçme, Seçme ve Yerleştirme Merkezi Başkanlığı tarafından kabul edilen geçerliliği bulunan başka bir belgeye sahip olmak. (2) Konsey, başvuru ilanında adaylar için tematik bilimsel çalışma alanı tanımlayabilir ve görevin gerektirdiği niteliklere göre ilave şartlar belirleyebilir. Hukuk müşaviri, avukat ve idari personel için aranan özel şartlar. MADDE 10- (1) Hukuk müşaviri ve avukat olarak istihdam edileceklerde aşağıda belirtilen özel şartlar aranır:. a) Yükseköğretim kurumlarının hukuk fakültelerinden veya bunlara denkliği YÖK tarafından kabul edilen yurt dışındaki yükseköğretim kurumlarından mezun olmak. b) Avukatlık ruhsatnamesine sahip olmak. (2) İdari personel olarak istihdam edileceklerde aşağıda belirtilen özel şartlar aranır:. a) En az ortaöğretim kurumlarından mezun olmak. b) Her kadro için sınav ilanında belirtilen özel şartlara sahip olmak. (3) Bu madde kapsamında istihdam edileceklerin son başvuru tarihi itibarıyla geçerlilik süresi dolmamış KPSS’den sınav ilanında Başkanlıkça belirlenen puan türünden/türlerinden taban puanı almış olmaları gerekir. Yarışma sınavı. MADDE 11- (1) TÜBA Uzmanı, hukuk müşaviri, avukat ve idari personel TÜBA tarafından yazılı ve/veya sözlü sınav şeklinde yapılacak yarışma sınavı ile belirlenir. (2) Yarışma sınavı, kadro ve ihtiyaç durumuna göre TÜBA tarafından uygun görülecek zamanlarda ve konularda yapılır. Sınav ilanı. MADDE 12- (1) Yarışma sınavına katılma şartları, alım yapılacak kadroların unvan ve sayıları ile öğrenim dalları, son başvuru tarihi ile başvuru yeri, başvuruda istenecek belgeler, yarışma sınavının içeriği, yeri ve zamanı ile gerekli görülen diğer hususlar, Konsey kararıyla belirlenerek TÜBA’nın ve Cumhurbaşkanınca belirlenen kurumun resmi internet sitesi ile Resmî Gazete’de sınav tarihinden en az 30 gün önce ilan edilir. Başvuru ve değerlendirme. MADDE 13- (1) Giriş sınavına başvuru; şahsen, elden veya posta yoluyla ilanda belirtilen adrese veya ilanda belirtildiği takdirde internet erişimi üzerinden başvuru formu kullanılarak yapılabilir. Postadaki gecikmeler ve ilanda belirtilen süre içerisinde yapılmayan başvurular dikkate alınmaz. (2) Başvurudan göreve başlamaya kadar tüm aşamalarda adaylara yapılacak bilgilendirme ve çağrılar, ilanda belirtilmesi halinde adayların başvuru sırasında bildirdikleri elektronik posta adreslerine veya Başkanlığın resmi internet sitesinde duyuru yoluyla yapılabilir. Bu durumda ayrıca kâğıt ortamında herhangi bir yazışma yapılmaz. (3) Giriş sınavına çağrılacak aday sayısı, alım yapılacak her bir kadro unvanı için ayrı ayrı olmak üzere ilan edilen kadro sayısının yirmi katından, yalnızca sözlü sınav yapılması hâlinde aday sayısı her bir kadro unvanı için ayrı ayrı olmak üzere ilan edilen kadro sayısının dört katından fazla olamaz. (4) KPSS  puanı en yüksek olan adaydan başlamak üzere, sınav ilanında belirtilen taban puan esas alınarak yapılan sıralama sonucunda son sıradaki aday ile eşit puana sahip diğer adaylar da giriş sınavına çağrılır. (5) TÜBA Uzmanı pozisyonuna başvuran adaylar, bu pozisyon için aranılan şartlar dikkate alınarak sınav ilanında belirtilen puanlandırma yöntemiyle bir sıralamaya tabi tutulur. Yapılan sıralama sonucunda son sıradaki aday ile eşit puana sahip diğer adaylar da giriş sınavına çağrılır. Sınav Kurulu. MADDE 14- (1) Başvuruların incelenmesi, giriş sınavının gerçekleştirilmesi, sonuçlarının ve itirazların değerlendirilmesi ile adayların ilan edilen şartlara uygunluğundan Sınav Kurulu sorumludur. (2) Sınav Kurulu; Başkan veya Başkanın görevlendirmesi halinde başkan yardımcısı veya Genel Sekreterin başkanlığında, Konseyce Akademi üyeleri arasından belirlenecek iki kişi ve Başkanlıkça görevlendirilen iki kişi olmak üzere toplam beş kişiden teşekkül eder. Lüzum görülmesi halinde, öğretim üyeleri ile kamu kurum ve kuruluşlarından konusunda uzman kişiler Sınav Kurulu üyesi olarak görevlendirilebilirler. Ancak bu şekilde görevlendirilecek üye sayısı ikiyi geçemez. Aynı usulle Başkanlıktan iki yedek üye de belirlenir. (3) Sınav Kurulu başkan ve üyeleri; boşanmış olsalar dahi eşlerinin, üçüncü dereceye kadar (bu derece dâhil) kan ve ikinci dereceye kadar (bu derece dâhil) kayın hısımlarının katıldıkları sınavda görev alamazlar. (4) Sınav Kurulu, üye tamsayısıyla toplanır ve oy çokluğu ile karar alır. (5) Sınav Kurulu sekretarya hizmetleri personel işlerinden sorumlu birim tarafından yürütülür. Yazılı ve sözlü sınav. MADDE 15- (1) Yazılı sınav yapılması durumunda sınav; klasik veya test yahut klasik ve test yöntemiyle basılı veya elektronik ortamda yapılabilir. Sınav, TÜBA tarafından yapılabileceği gibi protokolle belirlenecek esaslara göre Ölçme, Seçme ve Yerleştirme Merkezi Başkanlığına, Millî Eğitim Bakanlığına, üniversitelere veya bu konuda uzmanlaşmış diğer kamu kurum ve kuruluşlarına da yaptırılabilir. Yazılı sınavdan başarılı sayılabilmek için en az yetmiş puan almış olmak şarttır. (2) Sözlü sınav, adayların;. a) Sınav konularına ilişkin bilgi düzeyi,. b) Bir konuyu kavrayıp özetleme, ifade yeteneği ve muhakeme gücü,. c) Liyakati, temsil kabiliyeti, davranış ve tepkilerinin mesleğe uygunluğu,. ç) Özgüveni, ikna kabiliyeti ve inandırıcılığı,. d) Genel yetenek ve genel kültürü,. e) Bilimsel ve teknolojik gelişmelere açıklığı,. yönlerinden değerlendirilerek, ayrı ayrı puan verilmek suretiyle gerçekleştirilir. Adaylar, Sınav Kurulu tarafından (a) bendi için elli puan, (b) ila (e) bentlerinde yazılı özelliklerin her biri için onar puan üzerinden değerlendirilir ve verilen puanlar her bir Sınav Kurulu üyesince ayrı ayrı tutanağa geçirilir. Bunun dışında sözlü sınav ile ilgili herhangi bir kayıt sistemi kullanılmaz. Sözlü sınavdan başarılı sayılmak için Sınav Kurulu başkan ve üyelerinin yüz tam puan üzerinden verdikleri puanların aritmetik ortalamasının en az yetmiş olması şarttır. (3) Giriş sınavında başarılı sayılmak için başarı puanının en az yetmiş olması şarttır. Sadece yazılı veya sözlü sınav yapılması halinde bu sınavlardan alınan puan başarı puanıdır. Birden fazla sınav yapılması halinde başarı puanı, bu sınavlardan alınan puanların aritmetik ortalamasından oluşur. (4) Başarı puanı en yüksek olan adaydan başlanmak suretiyle giriş sınavı duyurusunda belirtilen kadro sayısı kadar asıl adayın isimleri Başkanlığın resmi internet sitesinde ilan edilir. İlan tebligat yerine geçer, ilgililere ayrıca tebligat yapılmaz. Adayların başarı puanının eşit olması halinde sırasıyla varsa yazılı sınav puanı, sözlü sınav puanı, bunların eşit olması halinde KPSS puanı aranan unvanlarda KPSS puanı yüksek olan, TÜBA Uzmanı için 13 üncü maddenin beşinci fıkrasına göre tespit edilen puanı yüksek olan, bunun eşit olması halinde diploma tarihi önce olan, bunun da eşit olması halinde yaşı büyük olan aday tercih edilir. (5) Yapılan sınavlarda başarılı olmak şartıyla, giriş sınavı duyurusunda belirtilen kadro sayısının yarısını geçmemek üzere Sınav Kurulu tarafından belirlenen sayıda yedek adayın isimlerini kapsayan bir liste ilan edilebilir. İlan tebligat yerine geçer, ilgililere ayrıca tebligat yapılmaz. Yedek listede yer almak daha sonraki sınavlar için müktesep hak veya herhangi bir öncelik hakkı teşkil etmez. (6) Giriş sınavında yetmiş ve üzerinde puan almış olmak, adaylar için müktesep hak teşkil etmez. (7) Adaylar, giriş sınavı sonuçlarına, sonuçların açıklandığı tarihten itibaren beş iş günü içerisinde gerekçesini de belirterek yazılı olarak itiraz edebilirler. İtirazlar en geç otuz gün içerisinde incelenir ve sonuç ilgiliye yazılı olarak bildirilir. Sözleşme imzalanması. MADDE 16- (1) Personel olarak istihdam edileceklerden aşağıdaki belgeler istenir:. a) Öğrenim durumunu gösterir belgenin aslı veya TÜBA tarafından onaylı örneği; yurt dışı yükseköğretim kurumlarından mezun olanlar için denkliği YÖK tarafından tasdik edilmiş diploma veya geçici mezuniyet belgesinin aslı veya TÜBA tarafından onaylı örneği ve noterden tasdikli tercümesinin aslı veya TÜBA tarafından onaylı örneği. b) Yabancı dil bilgisi şartının aranması halinde, yabancı dil bilgisine ilişkin TÜBA tarafından istenen belge. c) T.C. kimlik numarası beyanı. ç) Adli sicil kaydının bulunmadığına dair belge. d) Sağlık açısından görevini devamlı yapmasına engel bir durumu olmadığına ilişkin yazılı beyanı. e) Daha önce başka bir yerde çalışmış olanların çalıştıkları kuruluşlardan alacakları hizmet belgesi. f) Askerlikle ilişiği olmadığına dair belge. g) TÜBA tarafından talep edilmesi halinde başvuru formu. ğ) Mal bildirim beyannamesi. h) Başka kurum veya kuruluşa karşı mecburi hizmetle yükümlü bulunmadığına dair yazılı beyanı. ı) Son altı ay içerisinde çekilmiş vesikalık fotoğraf. i) Aday tarafından doldurulmuş güvenlik soruşturması ve arşiv araştırması formu. (2) Giriş sınavını kazanan adaylar, verilen süre içerisinde, istenen bilgi ve belgelerle birlikte TÜBA’ya müracaat eder. Süresi içinde geçerli bir mazereti olmadığı halde müracaat etmeyenlerin göreve başlama işlemleri yapılmaz. İstenilen belgeler, personel işlerinden sorumlu birim tarafından incelenir. İnceleme sonunda noksanlıklar olduğu anlaşılırsa tamamlanması için on iş günü ek süre verilir. Bu süre sonunda belgelerini tamamlamayanlar veya getirdikleri belgelerden istihdama engel durumları olduğu anlaşılanlar ile iş akdi imzalanmaz. (3) Giriş sınavına tabi tutulmaksızın istihdam edileceklerin beş iş gününden az olmamak üzere verilecek süre içerisinde göreve başlamak için TÜBA’ya müracaat etmesi gerekir. (4) Giriş sınavı sonucu nihai başarı listesinde asıl olarak yer alanlar ve giriş sınavına tabi tutulmaksızın istihdam edileceklerden gerekli şartları taşıdıkları tespit edilenler ile iş akdi imzalanır. Personelle iş akdi imzalamaya Başkan yetkilidir. Başkan bu yetkisini uygun gördüğü başka bir makama devredebilir. (5) İlan edilen kadrolardan boş kalanlar ile göreve başlayıp da altı ay içerisinde görevden ayrılanların yerine, başarı sırasına göre varsa yedek adaylarla iş akdi imzalanabilir. (6) Giriş sınavını kazananlardan başvuru belgelerinde gerçeğe aykırı beyanda bulunduğu tespit edilenlerin sınavları geçersiz sayılarak göreve başlama işlemleri yapılmaz, yapılmış olanlar iptal edilir. (7) Giriş sınavına tabi tutulmaksızın istihdam edileceklerin getirdikleri belgelerden istihdama engel durumları olduğu anlaşılanlar veya gerçeğe aykırı beyanda bulunduğu tespit edilenlerin göreve başlama işlemleri yapılmaz, yapılmış olanlar iptal edilir. (8) Sahte veya yanıltıcı bilgi veya belge verdiği sonradan anlaşılan personelin iş akitleri feshedilir ve haklarında suç duyurusunda bulunulur. Bu şekilde Başkanlığı yanıltanlar kamu görevlisi ise durumları çalıştıkları kurumlara da bildirilir. Göreve başlama ve deneme süresi. MADDE 17- (1) Personel, sözleşme imzalanmadan göreve başlatılamaz. (2) Kendisi ile sözleşme imzalanan personel, sözleşmesinde belirtilen tarihte göreve başlamakla mükelleftir. (3) Geçerli bir mazereti olmaksızın sözleşmede belirtilen tarihte göreve başlamayanların sözleşmeleri Başkanlık tarafından feshedilir. (4) Personel, 22/5/2003 tarihli ve 4857 sayılı İş Kanunu hükümlerine göre deneme süresine tabidir. (5) Deneme süresi içinde personelin görevini etkin yürütüp yürütmediği, girişimciliği, çalışma disiplini, gayret ve başarısı ile göreve ilişkin kişisel nitelikleri, personel değerlendirme formu ile personelin bağlı olduğu birim amirlerince silsile yolu ile puan esasına göre doldurularak belirlenir ve nihai değerlendirme ikinci ayın sonunda yapılarak personel işlerinden sorumlu birimin teklifi ile Başkan tarafından deneme sürecinin başarı ile geçirildiği onaylanır. (6) Deneme süresi içinde personel değerlendirmesi;. a) Yapılan işin miktarının değerlendirilmesi (0-20) puan,. b) Yapılan işin kalitesinin değerlendirilmesi (0-20) puan,. c) Yapılan işin tamamlanma süresinin değerlendirilmesi (0-20) puan,. ç) Personelin göreve ilişkin niteliklerinin değerlendirilmesi (0-20) puan,. d) Personelin görevle bağlantılı kişisel niteliklerinin değerlendirilmesi (0-20) puan,. esas alınarak yapılır ve buna göre 100 puan üzerinden 70 puan altında alanlar başarısız, 70 ve üstü puan alanlar başarılı sayılır. (7) Değerlendirme sonucunda başarılı sayılanlar ile içinde bulunulan cari yıl sonuna kadar yeni sözleşme yapılır, başarısız sayılanların sözleşmeleri yenilenmez. DÖRDÜNCÜ BÖLÜM. Personel Dosyaları. Personel kütüğü, sicil numarası, kimlik kartı. MADDE 18- (1) TÜBA’ya ilk defa atanan personele bir sicil numarası verilerek personel işlerinden sorumlu birimdeki kütüğe kaydedilir. Personele işe başladıktan sonra TÜBA personel kimlik kartı verilir. TÜBA’dan herhangi bir nedenle ayrılan veya ilişiği kesilen personel, ilişik kesme belgesi ile birlikte kimlik kartını iade etmek zorundadır. Özlük ve sicil dosyası. MADDE 19- (1) İşe alınan her personel için bir özlük dosyası düzenlenir. Ayrıca, gizli olarak korunması gereken belgeler ile varsa hakkında düzenlenmiş inceleme ve soruşturma raporları sicil dosyasında muhafaza edilir. Özlük ve sicil dosyasının önemi ve gizliliği. MADDE 20- (1) Özlük ve sicil dosyaları personel işlerinden sorumlu birim yetkilisinin sorumluluğu altında saklanır. Özlük ve sicil dosyalarını yöneticilerden başkası göremez ve inceleyemez. Ancak; Başkanın herhangi bir soruşturma ile ilgili görevlendirdiği kişi veya kişiler ile denetim personeli ve yargı konusu ihtilaf halinde hukuk müşaviri veya avukat, personelin özlük ve sicil dosyasını inceleyebilir. (2) Özlük ve sicil dosyalarındaki bilgiler hakkında, ilgili mevzuatın yetki verdiği merciler dışında hiç kimseye açıklama yapılamaz. Herhangi bir nedenle TÜBA’dan ayrılanların özlük ve sicil dosyaları personel işlerinden sorumlu birim tarafından muhafaza edilir. BEŞİNCİ BÖLÜM. Çeşitli ve Son Hükümler. Sözleşme ücreti ve ödeme. MADDE 21- (1) 375 sayılı Kanun Hükmünde Kararnamenin ek 28 inci maddesinin ikinci fıkrası kapsamında Cumhurbaşkanı veya yetkilendireceği makam tarafından belirlenen ücret dışında personele herhangi bir ödeme yapılamaz ve sözleşmelere bu yolda hüküm konulamaz. (2) Personelin sözleşme ücreti, görevin yerine getirilmesini müteakiben her ayın 14 üncü günü ödenir. Görevin veya sözleşmenin ayın 14 üncü gününden önce herhangi bir şekilde sona ermesi halinde ödeme kıst olarak bu durumun meydana geldiği tarihi takip eden ilk ödeme gününde yapılır. (3) Sözleşme ücreti ilgili mevzuatta belirlenen istisnalar dışında fiilen çalışma karşılığı ödenir. Eğitim programı. MADDE 22- (1) TÜBA personeli, görevlerinin gerektirdiği nitelik ve ihtiyaca uygun olarak, usul ve esasları Başkanlıkça teklif edilecek ve Konseyce karara bağlanacak bir program dâhilinde yılda en az 10 gün süreyle hizmet içi eğitime tabi tutulur. (2) Eğitim programında ilgili kurum ve kuruluşlardan azami ölçüde faydalanılır. Çalışma süreleri. MADDE 23- (1) TÜBA personelinin çalışma saatleri, günde dokuz saat olmak üzere haftada toplam 45 saattir. Ancak, Başkanlık ilgili mevzuata aykırı olmamak şartıyla çalışma saatlerini belirleme yetkisine sahiptir. Personel, kendisine verilen görevleri, çalışma saatlerine bağlı kalmaksızın, en kısa sürede ve en iyi şekilde sonuçlandırmak zorundadır. Vekâlet. MADDE 24- (1) Genel Sekreter veya daire başkanlarının, izin, hastalık veya geçici görev gibi nedenlerle görevde bulunamadıkları sürelerde söz konusu görevler, Başkanın uygun göreceği bir personel eliyle yürütülür. Hüküm bulunmayan haller. MADDE 25- (1) Bu Yönetmelikte hüküm bulunmayan hallerde 4857 sayılı Kanun ve diğer ilgili iş mevzuatı hükümleri uygulanır. Tereddütlerin giderilmesi. MADDE 26- (1) Bu Yönetmeliğin uygulanması sırasında doğacak tereddüt ve anlaşmazlıklar ile uygulamaya ilişkin aksaklıkları gidermeye, uygulamayı yönlendirmeye, ilke ve standartları belirlemeye ve bu hususta gerekli her türlü bilgi ve belgeyi istemeye Başkanlık yetkilidir. Yürürlükten kaldırılan yönetmelik. MADDE 27- (1) 20/10/2001 tarihli ve 24559 sayılı Resmî Gazete’de yayımlanan Türkiye Bilimler Akademisi Personel Yönetmeliği yürürlükten kaldırılmıştır. İdari uzman kadrosuna atanma. GEÇİCİ MADDE 1- (1) Mülga 13/8/1993 tarihli ve 497 sayılı Türkiye Bilimler Akademisinin Kurulması Hakkında Kanun Hükmünde Kararnamenin 15 inci maddesine göre araştırıcı olarak istihdam edilen ve bu maddenin yürürlüğe girdiği tarihte halen görev yapmakta olanlardan lisans derecesine sahip olup Başkanlıkta en az beş yıl ve üzerinde hizmeti olanlar idari uzman kadrosuna ilgili mevzuatına göre açıktan atama izinlerinin alındığı tarihten itibaren yedi gün içerisinde Başkanlığa yazılı olarak başvurmaları ve 7 nci maddede yer alan genel şartları taşımaları halinde atanabilir. Bu personel, iş sözleşmesi imzalandıktan sonra bu Yönetmelik hükümlerine tabi olur. TÜBA Uzmanı kadrosuna atanma. GEÇİCİ MADDE 2- (1) Geçici 1 inci madde kapsamında idari uzman kadrosuna atananlardan bu maddenin yürürlüğe girdiği tarihten itibaren dört yıl içinde dil şartı hariç TÜBA Uzmanı için aranan özel şartları sağlayanlar Başkanlık tarafından yapılacak yazılı ve/veya sözlü sınavda başarı göstermeleri halinde TÜBA Uzmanı kadrosuna atanır. Yürürlük. MADDE 28- (1) Bu Yönetmelik yayımı tarihinde yürürlüğe girer. Yürütme. MADDE 29- (1) Bu Yönetmelik hükümlerini Türkiye Bilimler Akademisi Başkanı yürütür. "
"HATAY BÜYÜKŞEHİR BELEDİYESİ İMAR YÖNETMELİĞİ   BİRİNCİ BÖLÜM Başlangıç Hükümleri Amaç MADDE 1- (1) Bu Yönetmeliğin amacı; Hatay Büyükşehir Belediyesi sınırları içerisinde plan, fen, sağlık ve sürdürülebilir çevre şartlarına uygun yapı ve yapılaşma ile projelendirmeye ve denetime ilişkin usul ve esasları belirlemektir. Kapsam MADDE 2- (1) Bu Yönetmelik, uygulama imar planı bulunan alanları kapsar. Dayanak MADDE 3- (1) Bu Yönetmelik, 3/5/1985 tarihli ve 3194 sayılı İmar Kanunu, 10/7/2018 tarihli ve 30474 sayılı Resmî Gazete’de yayımlanan 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin altıncı kısmının dördüncü bölüm hükümleri ile 3/7/2017 tarihli ve 30113 sayılı Resmî Gazete’de yayımlanan Planlı Alanlar İmar Yönetmeliğinin 69 uncu maddesi hükümlerine dayanılarak hazırlanmıştır. Tanımlar MADDE 4- (1) Tanımlar hususunda Planlı Alanlar İmar Yönetmeliğinin 4 üncü maddesine uyulur. İKİNCİ BÖLÜM Genel İlkeler Genel ilkeler MADDE 5- (1) Genel ilkelere yönelik olarak Planlı Alanlar İmar Yönetmeliğinin 5 inci maddesine uyulur. ÜÇÜNCÜ BÖLÜM Arsalara İlişkin Hükümler Parsel büyüklükleri MADDE 6- (1) İmar planında gösterilen çeşitli bölgelerde imar planı ile getirilmiş farklı hükümler yoksa yapılacak ifrazlarda, elde edilecek yeni parsellerin asgari ölçüleri; arazi meyili, yol durumu, mevcut yapılar ve benzeri mevkii özellikleri ile bu parsellerde yapılması mümkün olan yapıların ölçüleri ve yöresel ihtiyaçları da göz önünde tutularak tespit olunur. Bu tespit sırasında ikinci, üçüncü ve dördüncü fıkralarda belirtilen şartlar ihlâl edilemez. (2) Parsel genişlikleri; a) Konut ve ticaret bölgelerinde: 1) 4 kata kadar (4 kat dâhil) inşaata müsait yerlerde: Bitişik nizamda: 6.00 metreden, Blok başlarında: Yan bahçe mesafesi 6.00 metreden, Ayrık nizamda: Yan bahçe mesafeleri toplamı + (6.00) metreden, az olamaz. 2) 9 kata kadar (9 kat dâhil) inşaata müsait yerlerde: Bitişik nizamda: (9.00) metreden, Blok başlarında: Yan bahçe mesafeleri toplamı + (9.00) metreden, Ayrık nizamda: Yan bahçe mesafeleri toplamı + (9.00) metreden, az olamaz. 3) 10 veya daha fazla katlı inşaata müsait yerlerde: Bitişik nizamda: (12.00) metreden, Blok başlarında: Yan bahçe mesafesi + (12.00) metreden, Ayrık nizamda: Yan bahçe mesafeleri toplamı + (12.00) metreden, az olamaz. b) Yalnız 1 katlı dükkân yapılacak ticaret ve küçük sanayi bölgelerinde: 1) Bitişik nizamda: (5.00) metreden, 2) Blok başlarında: Yan bahçe mesafesi + (5.00) metreden, 3) Ayrık nizamda: Yan bahçe mesafeleri toplamı + (5.00) metreden, az olamaz. c) Sanayi bölgelerinde, 30.00 metreden az olamaz. ç) Akaryakıt istasyonlarında 40.00 metreden az olamaz. d) Konut dışı kentsel çalışma alanlarında, 40.00 metreden az olamaz. e) Bu fıkradaki ölçülerin tespitinde, köşe başına rastlayan parsellerde yol tarafındaki yan bahçe yerine, o yol için tayin edilmiş ön bahçe mesafesi alınır. (3) Parsel derinlikleri: a) Konut ve ticaret bölgelerinde: 1) Ön bahçesiz nizamda: (13.00) metreden, 2) Ön bahçeli nizamda: Ön bahçe mesafesi + (13.00) metreden, az olamaz. b) Ticaret bölgelerinde (Yalnız 1 katlı dükkân yapılması halinde): 1) Ön bahçesiz nizamda: (5.00) metreden, 2) Ön bahçeli nizamda: Ön bahçe mesafesi + (5.00) metreden, az olamaz. c) Küçük sanayi bölgelerinde: 1) Ön bahçesiz nizamda: (6.00) metreden, 2) Ön bahçeli nizamda: Ön bahçe mesafesi + (6.00) metreden, az olamaz. ç) Sanayi bölgelerinde, 30.00 metreden az olamaz. d) Akaryakıt istasyonlarında 40.00 metreden az olamaz. e) Konut dışı kentsel çalışma alanlarında, 40.00 metreden az olamaz. (4) Parsel alanları, konut dışı kentsel çalışmaları alanlarında 2000 m2’den az olamaz. (5) Parsel büyüklükleri hakkındaki hükümlere uymayan arsalarda, yeni veya ilave yapı ruhsatı düzenlenemez. İfraz ve tevhit MADDE 7- (1) Parselasyon planı bulunan yerlerde, daha sonra plan değişikliği veya revizyonu yapılması halinde bu planlar ile belirlenen; umumi hizmet alanına isabet eden taşınmazlar ile imar istikameti önünde kalan donatı alanları, kamu eline geçmeden tevhit ve ifraz yapılamaz. (2) Bir imar adasında, mevzuatına uygun binalar dikkate alınarak ve yeni inşa edilecek binaların şematik konumu çizilerek ada bazında etüt yapılıp, ada içindeki parsel dağılımının yapıların estetiği ve sokak siluetini bozmayacak şekilde olduğu ortaya konularak, ifraz ve tevhit işlemi yapılması esastır. (3) Mevcut haliyle yapılaşmaya elverişli olmayan parsellere ilişkin olarak, ilgili idarenin tebliğ tarihinden itibaren 3 ay içerisinde parsellerin maliklerinin kendi aralarında anlaşamaması halinde resen tevhit ve ifraz yoluyla işlem yapmaya ilgili idare yetkilidir. (4) İmar planı ile mahreç aldığı yolu kapanan ve imar adası ortasında kalan, yola cephesi bulunmayan parseller ifraz edilemez. (5) İmar planı ile kapanan yollarda kalan, yola cephesi olmayan parsellere imar yoluna cephe sağlayacak şekilde arazi düzenlemesi yapılmadan kapanan yollar, ifraz ve tevhide konu edilemez veya ayrı bir parsel olarak değerlendirilemez. (6) Taşkın, heyelan ve kaya düşmesi gibi afet alanlarında bulunan sıhhi ve jeolojik mahzurları olan veya bunlar gibi tehlikeli durumlar arz etmesi yüzünden imar planlarına veya ilgili idarelerce hazırlanmış veya onaylanmış raporlara göre yapı yapılması yasaklanan alanlar ifraz edilemez, bu gibi yerlerde arazi takviyesine matuf tesisler harici yapı yapılamaz. Ancak, a) Sadece bir kısmı yapılaşmaya yasaklanan alanda kalan parsellerin yapılaşmaya uygun kısımları, b) Bu fıkradaki nedenlerle ağaçlandırılacak alan olarak gösterilen alanlarda kalan parsellerin yasaklamaya tabi olmayan kısımları, c) İmar planlarında özel mülkiyet içinde kalıp tarım yapılacak alanların yasaklamaya tabi olmayan kısımları İl Tarım ve Orman Müdürlüğünün görüşü alınarak, ifraz edilebilir. (7) Kademe hattı belirlenen yerlerde imar planında aksine bir hüküm yoksa ifraz ve tevhit zorunlu değildir. Ancak kademe hattı belirlenen imar parsellerindeki ifraz ve tevhit talepleri kademe hattı dikkate alınarak gerçekleştirilir. (8) Çeşitli kamu ve hizmet tesislerinin yapılması için gereken kamulaştırmalar yüzünden bu hizmet ve tesisler için lüzumlu parçalara ayrılmasını sağlamak üzere yapılacak ifrazlar bu Yönetmelikteki ifraz şartlarına tabi değildir. (9) Aynı yapı nizamı ve kullanım kararına sahip parsellerin tevhit edilmeleri halinde uygulama imar planında; tevhit sonrası elde edilen parselin taban alanı ve katlar alanı, tevhit öncesi parsellerin ayrı ayrı hesaplanan taban alanları ve katlar alanları toplamını geçemez. Plan üzerinde ölçüsü belirlenmiş blok nizamında olan parsellerin tevhidi halinde, tevhit öncesi parsellerin blok ölçüsü ile belirlenmiş inşaat alanı hakları toplamı aşılamaz. (10) Yapı nizamı veya kullanım kararı birbirinden farklı parseller ve farklı yollardan cephe alan ara parseller ile imar planında ifraz hattıyla birbirinden ayrılan parseller tevhit edilemez. (11) İmar adasındaki aynı veya farklı yapı nizamı bulunan parsellerin bahçelerinin daha etkin kullanabilmesi amacıyla; ilgili parsel maliklerinin muvafakati alınmak, her bir parsel sınırı korunmak ve bu sınırlara göre planda verilen yapılaşma koşulları ayrı ayrı uygulanmak kaydıyla, tevhit koşulu olan kot ve cephe sınırlamalarına bakılmaksızın ve parseller tevhit edilmeksizin vaziyet planı idarece onaylanarak ve tapuda beyanlar hanesine şerh düşülerek açık veya tamamen gömülü olmak ve dilatasyonla ayrılmak kaydıyla kapalı, ortak otopark uygulaması yapılabilir. (12) Aynı yoldan cephe alan ve aralarında 3.50 metre ve daha fazla kot farkı bulunan imar parsellerinin tevhidi halinde parsellerin bitiştiği sınırda bu Yönetmeliğe göre kademe yapılması ve kat adedinin ve bina yüksekliğinin, her kademenin kendi içinde değerlendirilmesi zorunludur. (13) Maliklerinin talebi üzerine mevcut bitişik parsellerde, uygulamayı kolaylaştırmak ve birbirleri ile olan sınırlarının düzeltilmesine yönelik ifraz ve tevhit işlemlerinde, parsel sayısı değiştirilmemek kaydıyla, bu Yönetmelikte bahsedilen asgari ifraz şartları aranmaz. (14) Uygulama imar planı ile farklı kat adedi veya yükseklik getirilmiş imar parselleri tevhit edildiği takdirde tevhit edilen parsellere verilen yükseklik değerleri aşılamaz, tevhit edilen parsellerin kesiştiği sınırda plan kararına uygun kademe yapılır. Parsele ilişkin hükümler MADDE 8- (1) Parselasyon planına göre müstakil yapı yapılmasına müsait tapuya tescilli imar parseli oluşması ve mülkiyet değişikliği olmaması halinde; yapılaşma için, parselasyon planının tamamının tapuya tescil şartı beklenmez. (2) Parsel büyüklükleri hakkındaki hükümlere uymayan arsalar mevzuat hükümlerine göre yapı yapılmasına müsait hale getirilinceye kadar veya bu mümkün olmadığı takdirde kamulaştırılıncaya kadar, bu parsellerdeki mevzuatına uygun yapılmış mevcut yapıların olduğu gibi kullanılmasına, tadilatına veya imar planına aykırı olmamak kaydıyla işlev değişikliğine izin verilir. (3) Tamamı umumi hizmetlere ayrılan yerlere rastlayan veya kalan parçası plan ve bu Yönetmelik hükümlerine göre yapı yapılmasına müsait olmayan arsalar, kamulaştırılıncaya kadar sahipleri tarafından olduğu gibi kullanılmaya devam olunur. (4) Komşu parsellerin mevzuatına uygun olarak yapılaşmış olması nedeni ile müstakil kalan ve asgari parsel büyüklüklerine uymayan parsellere; fen, sanat ve sağlık kuralları ile bu Yönetmeliğin diğer hükümlerine uygun yapı yapılmasına izin verilir. (5) İmar planında yapı nizamı belirlenmeyen hallerde ayrık nizam uygulanır. DÖRDÜNCÜ BÖLÜM Yapılaşmaya İlişkin Hükümler Yol genişliklerine göre bina kat adetleri MADDE 9- (1) 1/10/2017 tarihinden önceki mevcut uygulama imar planlarında kat adetleri veya bina yükseklikleri belirtilmemiş parsellerde; a) Bina yükseklikleri, 28 inci maddede katın bulunduğu konuma göre ayrı ayrı belirtilmiş olan azami kat yüksekliklerinin aşağıda belirtilen kat adetleri ile çarpımı ile bulunan toplam yüksekliği aşmamak üzere belirlenir: İmar Planına göre Yol genişliği (metre) En Çok Kat Adedi (Bodrum Hariç) Yol Genişliği ≤ 7.00 2 7.00 < Yol G. ≤ 10.00 3 10.00 < Yol G.≤ 12.00 4 12.00 < Yol G.≤ 15.00 5 15.00 < Yol G.≤ 20.00 6 20.00 < Yol G.≤ 25.00 8 25.00 < Yol G.≤ 35.00 10 35.00 < Yol G.≤ 50.00 14 50.00 < Yol Genişliği 18 b) Bu maddenin uygulanmasındaki yol genişlikleri, parselin ön cephesinde yer alan yolun planda belirtilen genişliği veya planda belirtilmemiş ise ön bahçe, yeşil alan, refüj, meydan, otopark, demiryolu, su kanalı gibi unsurları içermeyen yolun genişliği esas alınır. c) Kat adetleri, binanın kot aldığı noktaya göre hesaplanır. Ancak artan kat yüksekliğinden faydalanılmak suretiyle binanın hiç bir cephesinde bodrum katlar hariç kat sayısı artırılamaz. İmar planlarında gösterilen bina yüksekliklerinin veya kat adetlerinin birbirlerine tahvillerinde veya neye tekabül ettiklerinin tespitinde bu esaslar ile binanın kot aldığı noktaya en fazla 1.2 metre eklenmek suretiyle belirlenen subasman kotu dikkate alınır. Binalara kot verilmesine ilişkin esaslar MADDE 10- (1) İmar planlarında aksine bir hüküm bulunmaması halinde yoldan kotlandırma esastır. (2) Kot alınan noktanın tespitinde sokak silueti dikkate alınır. (3) Bir parselde birden fazla bina yapılması durumunda, arazi yapısına ve yollara uyumlu kotlandırma yapmak için, ilgili idarenin imar birimince onaylanacak vaziyet planına göre her bina için kendisine yakın yoldan veya tabii zeminden kotlandırma yapılır. (4) Viyadük, köprü gibi parsele giriş çıkış yapılamayan yerlerden, parklardan ve parsele bitişik olmayan yollardan binalara kot verilemez. (5) Tabii zeminden kotlandırma ile kademelendirme işlemlerinde ada bazında değerlendirme yapılır. (6) Yol kenarında en az 2 metre yükseklik ile başlayarak set teşkil eden parsellerde kot; ilgili idarenin imar birimince yapı adasının tamamının, civarın karakterine ve siluete etkisine göre etüt edilmesi neticesinde bu madde hükümleri çerçevesinde belirlenir. Yoldan kotlandırma MADDE 11- (1) Binalara parselin kot aldığı yol cephesinin bina köşeleri hizasındaki en yüksek tretuvar seviyesinden kot verilir. Ancak; bu kotu aşmamak kaydıyla yapılaşma düzeni, yapı nizamı, kullanım amacı ve cephe alınan yollardaki siluete göre kot alınacak noktanın tespitinde ilgili idare yetkilidir. (2) Tretuvar seviyesi, kırmızı kota göre belirlenen yol seviyesinin 0.18 metre üstü olarak kabul edilir. (3) Kotlandırma yapılması için, yolun yapımının tamamlanmış olması veya yol projesinin onaylanarak kırmızı kot çalışmasının yapılması zorunludur. (4) Henüz oluşmamış yollarda kot talebi halinde bordür/tretuvar üst seviyesi, ilgili idare tarafından 10 iş günü içerisinde hazırlanacak projeye göre belirlenir. (5) Parselin kot aldığı yolun eğiminden dolayı zemin kat taban kotunun kot alınan noktaya göre en fazla 3.50 metre yükseldiği noktalarda binalarda kademe yapılması mecburidir. Her kademenin kendi hizasındaki en düşük bordür kotundan itibaren yüksekliği en çok 3.50 metre olmak zorundadır. Kademelendirme, kot aldığı noktaya göre olması gerekli saçak seviyesi dikkate alınarak üst katlarda da yapılır. (6) Kademelendirmede her kademe, cephe boyunca 6.00 metreden aşağı olamaz. Son kademenin 6.00 metreden az olması durumunda bir önceki kademe seviyesine uyulur. Ayrıca her kademedeki bina yüksekliği imar planı ile belirlenen saçak seviyesini geçemez. (7) Yoldan kotlandırılan binalarda yoldan düşük olan parsellerin arka köşe noktalarının en düşük yol kotundan 3.50 metreden daha fazla kot farkı olması durumunda bina derinliği boyunca beşinci ve altıncı fıkralardaki kademelendirme esaslarına göre kademelendirilir. (8) İkili blok yapılacak parsellerde kotlandırma, iki parselin birleştiği noktadaki kaldırım üst kotundan yapılır. (9) % 20’den fazla eğime sahip yollarda; bitişik veya blok nizam uygulanacak yerlerde bina cepheleri toplamı 12.00 metreden düşük olan ara parsellerde bina kotları, bina köşe hizalarındaki en yüksek yol kotundan verilir. (10) 40.00 metre ve altında olan bina cephe ve derinliklerinde, talep edilmesi halinde; bu maddedeki hükümlere göre yapılması gerekli olan kademe sayısı kadar bina üst katlarında, binanın kademe yapılması gerekli olan cephelerinden her bir kademe için bir alt kata göre en az 3.00 metre geriye çekilmek suretiyle de kademe uygulaması yapılabilir. Tabii zeminden kotlandırma MADDE 12- (1) Arazinin meyilli olması durumunda, parselin tabii zemini yoldan yüksek ve ön bahçe mesafesi 10.00 metre veya daha fazla veya parselin tabii zemini yoldan aşağıda ve ön bahçe mesafesi 12.00 metre veya daha fazla ise tabii zeminden kot verilir. (2) Bina köşe kotlarının aritmetik ortalamasının yola göre 3.00 metreden yüksek olması durumunda, tabii zemin kotu, ilgili idarenin imar birimince yapı adasının tamamının bu madde hükümleri çerçevesinde etüt edilmesi ile belirlenir. (3) Bir yola cepheli veya birden fazla yola cepheli olup, üzerinde birden fazla yapı yapılması mümkün olan parsellerde kot, her binanın köşe kotlarının aritmetik ortalaması alınarak bulunur. Ancak, yola nazaran 3.00 metreden yüksek olan parsellerde, tabii zemin kotu ilgili idarenin imar birimince yapı adasının tamamının kotlandırmaya ilişkin hükümleri çerçevesinde etüdü ve bunun ilgili idare encümenince kabulü ile yapılır. (4) Tabii zeminden kotlandırmada, ± 0.00 kotu binanın köşe kotlarının aritmetik ortalaması alınarak bulunur. Köşe başı parsellerde kotlandırma MADDE 13- (1) Köşe başı parsellerde; a) Parselin cephe aldığı yollardan yüksek olanına göre kot verilir. b) Bu binalarda 11 inci maddenin beşinci ve altıncı fıkralarındaki esaslara göre cepheleri ve derinlikleri boyunca kademelendirme yapılarak düşük kottaki yol için belirlenen bina yüksekliklerine uyulur. İki yola bakan ara parsellerde kotlandırma MADDE 14- (1) Parselin cepheli olduğu yollar arasında kot farkı bulunması halinde düşük kottaki yol ve yüksek kottaki yolun siluetleri açısından ilgili idaresince değerlendirilerek kotlandırma yapılır. (2) Bu binalarda 11 inci maddenin beşinci ve altıncı fıkralarındaki esaslara göre cepheleri ve derinlikleri boyunca kademelendirme yapılır. Bahçe tesviyelerine ilişkin esaslar MADDE 15- (1) Tabii zemin veya tabii zemin kotuna göre düzenlenmiş tesviye zemin hiçbir şekilde bağımsız bölüm oluşturmak maksadıyla hafredilemez. (2) Yol cephelerinin otopark olarak düzenlenmesi halinde otopark alanları yol kotuna göre tesviye edilir. (3) Ön, yan ve arka bahçeler ile kademelerin, birbiri ile veya yol ile bağlantısını sağlayacak merdiven veya rampa düzenlenir. (4) Bahçe tesviyelerinde oluşacak kademelerde çevre binaların, parseldeki binanın ve bahçelerdeki yaşam alanlarının güvenliğini sağlayacak şekilde, teraslama, istinat duvarı ve benzeri uygulamalar mühendislik esaslarına göre projelendirilerek yapılır. (5) Bir parselde birden fazla yapının bulunduğu veya birden fazla parselin bütünleşik olarak projelendirildiği durumlarda, parsel sınırı ile bina cephesi arasında kalan kısımlar, ön cephe, arka cephe ve yan cephelerin tesviye hükümleri esas alınarak otopark giriş çıkışlarını sağlamak şartıyla kendi içerisinde kademelendirilerek tesviye edilebilir. (6) Bahçe tesviyelerinde engelliler için erişilebilirlik standartlarına uygun düzenlemelerin yapılması zorunludur. (7) Bahçe girişinden bina girişine kadarki güzergâhta yer alan eğimlerin %5’ten fazla olması durumunda öncelikle 30 uncu maddede yer alan ölçü ve özelliklerde rampa düzenlenir. Rampa yapılmasının mümkün olmadığı durumlarda erişilebilirlik mevzuat ve standartlarına uygun diğer tedbirler alınır. (8) Parselde birden fazla bina yapılması halinde, arazi tanzim şekli; plan notları ve bu maddedeki tesviyelerle ilgili hükümler doğrultusunda ilgili idare imar birimince tespit edilir. Ön bahçelerin tesviyesi MADDE 16- (1) Yoldan kot alan parsellerde; a) % 15’ten daha az eğimli bir yola cephesi bulunan parsellerin yol cephesinde, parsel sınırı ile bina cephesi arasında kalan kısımlar komşu parsel sınırına kadar yol eğimine göre kaldırım seviyesinde tesviye edilir. b) % 15'ten fazla eğimli bir yola cephesi bulunan parsellerde, parsel sınırı ile bina cephesi arasında kalan kısım, yaya kaldırımı ile uyumlu olmak ve kademeler arasında en çok 0.15 metre kot farkı olmak üzere tesviye edilir. (2) Bina yol cephe hatları ile yollar arasında kalan bahçeler yola doğru en fazla % 2 meyil verilerek tesviye edilir. (3) Köşe başı parsellerin yol cepheleri bina cephe hattı boyunca, komşu parsel sınırına kadar yaya kaldırımı eğimince tesviye edilir. (4) Otopark giriş eğimleri, istinat duvarı, korkuluk ve benzeri gerekli güvenlik tedbirleri alınmak ve ilk 3.00 metresi %7 eğimi geçmemek kaydıyla parsel sınırından itibaren başlatılabilir. (5) Otopark rampaları ön bahçe boyunca yola paralel yapılamaz. Yan bahçelerin tesviyesi MADDE 17- (1) Arka bahçe tesviye kotunun ±0.00 kotundan düşük olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde arka bahçe tesviye kotunun altına inilmemek koşuluyla tesviye yapılabileceği gibi kademelendirme de yapılabilir. (2) Arka bahçe tesviye kotunun ±0.00 kotundan yüksek olduğu durumlarda; yan bahçelerde, ön ve arka bahçeler arasında uyum sağlayacak şekilde ve hiçbir biçimde ±0.00 kotunun altına inilmemek koşuluyla tesviye edilebileceği gibi kademelendirme de yapılabilir. Arka bahçelerin tesviyesi MADDE 18- (1) Tabii zemini ±0.00 kotunun üstündeki arka bahçe zemininin bu kota kadar kazılması esastır. Ancak, kayalık zeminlerde veya parsel arka sınırındaki ortalama tabii zeminin +2.00 kotundan yukarıda olması halinde, gerekli önlemler alınarak bina arka cephesinden itibaren 3.00 metrelik şeridin tesviyesi ile yetinilir. (2) Tabii zemin kotu ±0.00 kotunun altında kalan arka bahçelerde bina köşelerinden en düşük kottakinin seviyesine kadar kazı yapılabilir. Parselin en düşük arka köşe noktası ile binanın en düşük arka köşe noktası arasındaki kot farkının 1.00 metreden fazla olması durumunda, bina arka cephesinden 3.00 metreden itibaren kademelendirme yapılabilir. (3) Arka bahçelerde 2.00 metreden fazla olmamak ve (±0.00) kotunu geçmemek koşuluyla dolgu yapılabilir. Parsel kullanım fonksiyonlarına göre yapılaşma koşulları MADDE 19- (1) Parsel kullanım fonksiyonlarına göre yapılaşma koşullarına ilişkin olarak Planlı Alanlar İmar Yönetmeliğinin 19 uncu maddesi uygulanır. Taban alanı MADDE 20- (1) Taban alanına ilişkin olarak Planlı Alanlar İmar Yönetmeliğinin 20 nci maddesi uygulanır. Katlar alanı MADDE 21- (1) Katlar alanı; bodrum kat, asma kat, çatı arası piyesi ve açık/kapalı çıkmalar dâhil, kullanılabilen bütün katların, katlar alanına dâhil edilmeyen alanları çıktıktan sonraki alanları toplamıdır. Kullanılabilen alanlar deyiminden; konut, işyeri, eğlence ve dinlenme yerleri gibi oturmaya, çalışmaya, eğlenmeye, dinlenmeye veya ibadet etmeye ayrılan alanlar anlaşılır. (2) Tamamen toprağın altında kalması nedeniyle; 22 nci madde uyarınca emsal hesabına konu edilmeyen alanlar ile kat adedine konu edilmeyen katların hiç bir cephesi kazı ve tesviye yapılarak açığa çıkarılamaz. (3) Emsal hesabına dâhil edilmeyen alanlar, proje değişikliği ile imar planındaki veya bu Yönetmelikle belirlenen emsal değerini aşacak şekilde emsal hesabına konu alan haline getirilemez, müstakil bağımsız bölüm haline dönüştürülemez ve kat mülkiyeti tesis edilemez. (4) Uygulama imar planında emsal verilmeyen parsellerde katlar alanı, planla veya bu Yönetmelikle belirlenen; taban alanı katsayısı ile kat adedinin çarpılmasıyla hesaplanır. Katlar alanı hesabına dâhil edilmeyen kullanımlar MADDE 22- (1) Planlı Alanlar İmar Yönetmeliğinin 5 inci maddesinin sekizinci fıkrasında belirtilen esaslar dâhilinde; a) Taban alanına dâhil edilmeyen kullanımlar, b) Üstü sökülür-takılır hafif malzeme ile kenarları rüzgâr kesici cam panellerle kapatılmış olsa dahi açık oturma yerleri, c) Bu Yönetmelik uyarınca yapılması zorunlu olan kapıcı dairelerinin toplam 70 m²’si, ç) Atrium ve galeri boşlukları, d) Ortak alan niteliğindeki mescit ve müştemilat, e) Alışveriş merkezlerinde ve 40’tan fazla bağımsız bölümü bulunan binaların normal katlarında, binanın ortak merdiveni ile bağlantılı, dışarıdan erişimi bulunmayan, toplamda 50 m²’yi geçmeyen, ticari kullanıma konu edilemeyen, ortak alan niteliğinde kütüphane odası, f) Bina için gerekli minimum sığınak alanı, g) Otopark alanları, ğ) Yapı yüksekliği 60.50 metreden fazla olan binalar ile özelliği gereği tesisat katı oluşturulması zorunlu binalarda sadece tesisat için oluşturulan tesisat katları, h) Bina veya tesise ait olan ısıtma, soğutma, tesisat alanı, su sarnıcı, havalandırma sistemleri ve enerji verimliliği sistemlerinin bulunduğu alanlar, arıtma tesisi, gri su toplama havuzu, yakıt ve su depoları, trafolar, jeneratör, ısı merkezi, enerji odası, kömürlük, eşanjör ve hidrofor bölümleri, ı) Bütün cepheleri tamamen toprağın altında kalan bodrum katlar ile kısmen açığa çıkan yol cephesi haricindeki bodrum katlarda yer alan, tek başına bağımsız bölüm oluşturmayan, bir bağımsız bölümün eklentisi olmayan, ticari amaç içermeyen, sadece binada oturanların kullanımına yönelik, toplamda emsal hesabına konu alanın % 5’ini ve 1000 m²’yi geçmeyen ortak alan niteliğindeki yönetim ve toplantı odaları ile spor ve sosyal mekânlar, i) Bütün cepheleri tamamen toprağın altında kalan bodrum katlarda yer alan, tek başına bağımsız bölüm oluşturmayan, konut bağımsız bölüm net alanının %50’sini geçmeyen depo amaçlı eklentiler, j) Bağımsız bölüm net alanının %20’sini geçmemek kaydıyla açık çıkma şartlarını taşıyan balkonlar, kat ve ara sahanlıkları dâhil açık veya kapalı merdiven evi ile açık havuzlar, k) Çatı piyeslerinde yer alan bağımsız bölümlere ait çatı terasları, l) Bütün cepheleri tamamen toprağın altında kalan bodrum katlarda yer alan, tek başına bağımsız bölüm oluşturmayan, ticari bağımsız bölüm net alanının %50’sini geçmeyen depo amaçlı eklentiler, katlar alanına dâhil edilmez. Bahçe mesafeleri MADDE 23- (1) Uygulama imar planında, aksine bir hüküm bulunmadığı durumlarda bahçe mesafeleri; a) Ön bahçe ve yol kenarına rastlayan bahçe mesafeleri ile kamusal alanlara komşu olan bahçe mesafeleri en az 5.00 metredir. b) Yan bahçe mesafesi en az 3.00 metredir. c) Arka bahçe mesafesi en az 3.00 metredir. ç) Yan ve arka bahçe mesafeleri; tabii veya tesviye edilmiş zeminin üzerinde kalan bodrum katları da dâhil, dörtten fazla katlı binalarda 4 katın üzerindeki her kat için 0.50 metre artırılır. d) Yan ve arka bahçe mesafelerinin hesabında dikkate alınacak kat adedi o cephede kısmen veya tamamen tabii veya tesviye edilmiş zeminin altında kalan katlar hariç diğer katların toplam yüksekliğinin üçe bölünmesi ile bulunur. 2.50 metreyi aşan artık değerler 1 kat adedine tekabül eder. e) Bina yüksekliği hesabında, arkasında kullanılan hacim oluşturulmamış istinat duvarları yükseklik hesabına dâhil edilmez. f) Bu Yönetmelikte yer alan kat adedine bağlı olarak yan ve arka bahçe mesafelerinin 0.50 metre arttırılmasına ilişkin hükümler yapıda bulunan her katta ayrı ayrı değerlendirme yapılarak da uygulanabilir. g) Uygulama imar planında aksine bir açıklama getirilmediği takdirde, binanın tabii zemin veya tesviye edilmiş zemindeki en düşük kottaki görünen yüksekliği 60.50 metre veya daha fazla ise; ön, yan ve arka parsel sınırından en az 15.00 metre çekilmek durumundadır. 60.50 metre yükseklikten sonra artan her kat için ön, yan ve arka bahçe mesafelerine 0.50 metre ilave edilir. ğ) Çok yüksek yapı, az katlı bir ana kitle üzerinde yükseliyorsa, parsel sınırı ile ana kitlenin parsele en yakın noktası arasındaki mesafe 10.00 metreye kadar düşürülebilir. Ana kitle yüksekliği dâhil yapı yüksekliğinin 60.50 metre olması durumunda yükselen blok ile parsel sınırı arasındaki mesafe en az 15.00 metre olup 60.50 metre yükseklikten sonra artan her kat için bu mesafeye 0.50 metre ilave edilir. Bu maddede ifade edilen ana kitle; en fazla 5 katlı olup kat adedi binanın en düşük kottaki cephesi esas alınarak belirlenir. Bir parselde birden fazla 60.50 metre yükseklikte bina yapılması halinde binalar arasındaki mesafe, 20.00 metre olup, 60.50 metre yükseklikten sonra ilave her 3.00 metre yükseklik için bu mesafeye 0.50 metre ilave edilir. Bu fıkraya göre fazladan bırakılması gereken çekme mesafeleri bir veya birkaç kat birlikte etüt edilerek binada kademelenme yapılmak suretiyle de gerçekleştirilebilir. h) Bir parselde az katlı ana bir kitle üzerinde birden fazla yükselen bloklar tertiplenmesi halinde, bloklar arasında en az yapının ana kitlesi üzerinde kalan bölümlerinin yüksekliklerine göre bu Yönetmelikte belirlenen iki bina arasındaki yan bahçelerin toplamı kadar mesafe bırakılmak zorundadır. ı) Bina derinliğinin 7.00 metreden az kalması halinde arka bahçe mesafesi 7.00 metreyi tamamlamak üzere 2.00 metreye kadar azaltılabilir. Ancak hiçbir koşulda arka bahçe mesafesi 2.00 metreden az olamaz. (2) Tabii veya tesviye edilmiş zeminin altında kalmak ve parsel sınırları dışına taşmamak kaydıyla, ön bahçe statüsünde olmayan yan ve arka bahçe mesafelerinde su deposu, otopark ve mevzuatı gereğince zorunlu miktardaki sığınaklar yapılabilir. Ayrıca ön bahçelerde de tabii veya tesviye edilmiş zeminin altında; parsel sınırına 3.00 metreden fazla yaklaşmamak şartıyla ön bahçe mesafesinin yarısına kadar zorunlu otoparklar yapılabilir. Ancak sit alanları ve özel çevre koruma alanlarında, koruma amaçlı uygulama imar planı hükümlerine uyulur. (3) Ön bahçe mesafesi 7.00 metreye çıkarılmak kaydıyla, bina cephesinden itibaren 2.00 metre dışında kalan kısım ön bahçede açık otopark yapılabilir. (4) Ön, yan ve arka bahçelerde; kapalı mekân oluşturmayan ve tüm cepheleri açık, katlı olmayan, bağımsız bölüm veya bağımsız bölümün eklentisi niteliği taşımayan, tabii veya tesviye edilmiş zemin üzerine; a) Kameriye, b) Pergola, c) Süs havuzu, ç) Çocuk bahçeleri, d) Bina giriş köprüleri, e) Oyun ve sportif amaçlı bahçe düzenlemeleri, yapılabilir. (5) Ön, yan ve arka bahçelerde güvenlik kulübesi yapılabilir. (6) Konut, konut+ticaret, turizm, eğitim, ibadet, sağlık ve spor parsellerinin bahçe mesafelerinde, binanın zemine oturduğu alanın dışında kalan alanın her 30.00 m²’si için bir ağaç dikilir. Parselin ağaç dikimine uygun olmaması halinde bu fıkrada belirtilen şarta göre hesaplanan sayıda ağaç, ilgili idarenin uygun göreceği, imar planlarında kamunun kullanımına ayrılmış bir alana dikilir. (7) Mevzuat değişikliği veya yapıdaki kat veya alan artışları nedeniyle asansör yapılması zorunlu hale gelen mevcut yapılara ilişkin ilave veya tadilat ruhsatı taleplerinde; bina içinde yapılacak tadilatlarla asansör tesis edilememesi halinde, engellilerin de erişiminin sağlanabilmesi için ön, yan ve arka bahçe mesafeleri içinde parsel sınırına en az 1.50 metre mesafe bırakılmak kaydıyla asgari ölçülerde panoramik asansör veya ulaşılacak katın yüksekliğinin uygun olması halinde 634 sayılı Kanun uyarınca muvafakat alınarak mekanik kaldırma iletme platformu yapılabilir. (8) Eksik katlı yapı ruhsatı taleplerinde, uygulama imar planında belirlenen veya uygulama imar planında belirlenmemişse, bu Yönetmelikteki kat adedi veya bina yüksekliğine göre bu Yönetmelik ile belirlenen bahçe mesafelerine uyulur. Bir parselde birden fazla bina yapılması MADDE 24- (1) Uygulama imar planında aksine bir hüküm yoksa bu Yönetmeliğin bahçe mesafeleri ile ilgili hükümlerine uyulması kaydı ile bir parsele, birden fazla bina yapılabilir. (2) Bir parselde birden fazla binanın projelendirilmesi halinde, binalar arası mesafe her binanın yüksekliğine göre yaklaşma mesafeleri ayrı ayrı tespit edilip toplanmak suretiyle bulunur. (3) Maliklerin talebi halinde, tapu idareleri aynı kullanım kararını ve yapı nizamını haiz imar parsellerini imar adası içinde tevhit ederek yeni elde edilen imar parselleri üzerinde yatay kat mülkiyeti veya kat irtifakı tesis ederler. Eksik katlı bina yapılması MADDE 25- (1) Planla veya bu Yönetmelikle belirlenen kat adedine veya bina yüksekliğine uygun olarak bahçe mesafesi bırakılmak ve ilgili idarenin uygun görmesi, üçüncü ve dördüncü fıkralarda belirtilen koşullar sağlanmaksızın ilave kat yapılamayacağının ilgilisine tebliğ edilmesi kaydıyla daha az katlı bina yapılabilir. Uygulama imar planlarında bu uygulamanın yapılmasına ilişkin hüküm olması halinde, ilgili idarenin uygun görmesi koşulu aranmaz. (2) Eksik katlı yapılan binalarda yapı ruhsatı, yapı kullanma izin belgesi ve enerji kimlik belgesi yapılan kısım için düzenlenir. Daha sonradan tamamlanmak istenmesi halinde, yürürlükteki plan ve mevzuat hükümlerine uygun olarak ilave ruhsat ve binanın tamamı için enerji kimlik belgesi düzenlenmesi zorunludur. (3) Eksik katlı binalara imar planına aykırı olmamak koşuluyla kat ilavesi yapılabilmesi için; temel ve statik çözümlerin, yangın tedbirlerinin, enerji verimliliğinin, plan ve bu Yönetmelikte gösterilen azami yüksekliğe uygun olması; otopark, sığınak, merdiven, asansör yeri, ışıklık ve diğer yapı elemanlarının da plan ve bu Yönetmelikte gösterilen azami yüksekliğe göre hesaplanması ve bırakılması zorunludur. (4) Eksik katlı inşa edilen binanın mevcut haliyle veya tadilat yapılarak yürürlükteki plana ve mevzuata uygunluğunun sağlanamaması halinde bina yıkılmadan kat ilavesi yapılmasına izin verilmez. (5) Eksik katlı binalara yapılacak ilavelerde fenni mesuliyet, temel ve statik hesapları, yangın tedbirleri ve enerji verimliliği konuları da dâhil mevcut yapı ve ilave yapılan kısımları kapsayan teknik rapor düzenlemek suretiyle yapı denetim kuruluşlarınca üstlenilir. Yapılaşmada idarenin yükümlülükleri MADDE 26- (1) İdareler; tasarrufu altındaki yol, meydan, otopark, park, yaya bölgesi, kaldırım gibi yerler ile bunlar üzerindeki kamu hizmetlerinin yürütülebilmesi için, TSE standartlarına ve ilgili mevzuatına göre; a) Bisiklet yolu, otopark, yönlendirme, sinyalizasyon, aydınlatma ve ağaçlandırma uygulamalarıyla ve kent mobilyalarıyla beraber kaldırım ve kavşak düzenlemelerini yapmak veya yaptırmakla, b) Reklam ve bilgilendirme levha ile pano düzenlemelerini yapmak veya yaptırmakla, kent ve yapı estetiğinin sağlanması amacıyla bu elemanların bina ve çevresi ile ölçek, form, renk ve malzeme açısından uyumlu olmasını sağlamakla, c) Topluma açık yerlerde ihtiyaçların karşılanması amacıyla; büfe, mescit, para çekme makinesi, telefon kulübesi, tuvalet, çeşme ve benzeri tesislerin kurulmasına ilişkin iş ve işlemleri yürütmekle, ç) Belirli bir süre için düzenlenen sosyal ve kültürel etkinlikler için geçici olarak ihtiyaç duyulan altyapıyı ve geçici olarak talep edilen hafif ve sökülüp takılır malzemeden yapılan fuar, sergi, sahne ve çadır gibi üstyapının kurulması ve kaldırılması için gereken izinlerin verilmesine ilişkin iş ve işlemleri yürütmekle ve güvenlik tedbirlerinin alınmasını sağlamakla, yükümlüdür. (2) Birinci fıkrada belirtilenlerin ve her türlü altyapının yapımı ve kullanımı ile bakım ve onarımı sırasında yaya sirkülasyonunun engellenmemesi, engellilerin erişiminin, can ve mal güvenliğinin sağlanması zorunludur. (3) Bu madde kapsamında yürütülen çalışmalarda tescilli ve tarihi yapılar ile doğal dokunun korunması esas alınır. (4) Binalardaki her türlü dış aydınlatma, tente ve sundurma uygulamalarının kent ve yapı estetiğinin sağlanması amacıyla bina ve çevresi ile ölçek, form, renk ve malzeme açısından uyumlu olması sağlanır. BEŞİNCİ BÖLÜM Yapılara İlişkin Hükümler Yapı ünite fonksiyonlarına göre yapılaşma koşulları MADDE 27- (1) Yapıda aşağıdaki kullanımların bulunması zorunludur; a) İlgili mevzuatında öngörülen ölçülerde enerji odası, b) Merkezi ısıtma sistemli binalarda kazan dairesi veya kaskat sistemi veya teshin merkezi, c) Katı yakıt kullanan sobalı binaların bodrum veya zemin katlarında veya bodrum katı bulunmayan binaların ortak alan niteliğini haiz olmak ve eklenti ihdas etmemek kaydıyla bahçelerinde her daire için en az 5.00 m², en fazla 10.00 m² odunluk, kömürlük veya depolama yeri, ç) Binaların Yangından Korunması Hakkında Yönetmelik, 25/8/1988 tarihli ve 19910 sayılı Resmî Gazete’de yayımlanan Sığınak Yönetmeliği, 22/2/2018 tarihli ve 30340 sayılı Resmî Gazete’de yayımlanan Otopark Yönetmeliği, 5/12/2008 tarihli ve 27075 sayılı Resmî Gazete’de yayımlanan Binalarda Enerji Performansı Yönetmeliği ve 18/3/2018 tarihli ve 30364 mükerrer sayılı Resmî Gazete’de yayımlanan Türkiye Bina Deprem Yönetmeliğinde binada zorunlu olarak bulunması gereken birimler, asgari ölçülerde yapılır. Kat yükseklikleri MADDE 28- (1) Kat yükseklikleri uygulama imar planında daha fazla belirlenmemiş ise döşeme üst kotundan döşeme üst kotuna olmak üzere en fazla; a) Ticaret bölgelerinde; zemin katlarda 4.50 metre, asma katlı zemin katlarda 6.50 metre; diğer katlarda 4.00 metre, b) Ticaretin de yapılabildiği karma alanlarda; zemin katlarda 4.50 metre, asma katlı zemin katlarda 6.50 metre; diğer katlar konut ise 3.60 metre konut harici ise 4.00 metre, c) Konut bölgelerinde zemin ve normal katlarda 3.60 metre, ç) Zemin katında ticaret yapılabilen konut bölgelerinde ise zemin katlarda 4.50 metre, asma katlı zemin katlarda 6.50 metre, diğer katlarda 3.60 metre, kabul edilerek uygulama yapılabilir. (2) Bu maddede belirtilen kat yükseklikleri dikkate alınmadan bina yüksekliği verilen planlarda birinci fıkraya göre değerlendirme yapılıp bina yüksekliği yeniden değerlendirilinceye kadar uygulamalar birinci fıkrada belirtilen kat yükseklikleri ile plandaki veya planda belirlenmemişse bu Yönetmelikle belirlenen kat adedinin çarpılması sonucu bulunan bina yüksekliğine göre gerçekleştirilebilir. Ancak bir adada bulunan parsellerin en az dörtte üçünün yürürlükteki planın kat adedine göre yapılaşmış olması halinde mevcut teşekkülün kat yükseklikleri dikkate alınır. (3) Tesisat katının yüksekliği normal kat yüksekliğini aşamaz. Özelliği gereği tesisat katı zorunluluğu olan 60.50 metreyi aşan binalarda tesisat katının 2.00 metresi bina yüksekliğinden ve yapının kat adedinden sayılmaz. (4) İskân edilen katların iç yüksekliği, asma katlar hariç 2.60 metreden az olamaz. Ancak hava maniası olup planla kat adedi belirlenen parsellerde bu yükseklik 2.40 metreye düşürülebilir. (5) Yıkanma yeri, banyo, duş, lavabo yeri, tuvalet, kiler, merdiven altı, her türlü iç ve dış geçitler ve iskân edilmeyen bodrum katları ile müştemilât binalarında, iç yükseklik 2.20 metreye kadar düşürülebilir. (6) Garaj, kalorifer dairesi, odunluk, kömürlük, bodrum katlarda yer alan otoparklar ve benzeri özellik arz eden yerlerin yükseklikleri bu maddede yer alan hükümlere tabi olmayıp, hizmetin gerektirdiği şekilde 2.20 metrenin altında olmamak kaydıyla idaresince tespit ve tayin olunur. (7) Eğitim, sağlık, sanayi yapıları ile sinema, tiyatro ve konferans salonları, katlı otoparklar, düğün salonu, resmî kurum ve kuruşlara ait binalar ve spor salonları gibi özellik arz eden yapılarda iç yükseklikler, teknolojik ve mimari gereklere göre mimari estetik komisyon kararı ile belirlenir. (8) Otel, pansiyon, iş hanı, mağaza, dükkân ve benzeri işyerlerinin iç yükseklikleri taban döşemesinden tavan altına kadar 2.80 metreden az olamaz. Yapı piyesleri ve ölçüleri MADDE 29- (1) Her müstakil konutta en az aşağıdaki piyesler bulunur: Piyes Dar kenarı Net alanı 1 oturma odası 3.00 metre 12.00 m2 1 yatak odası 2.50 metre 9.00 m2 1 mutfak veya yemek pişirme yeri 1.50 metre 3.30 m2 1 banyo veya yıkanma yeri 1.50 metre 3.00 m2 1 tuvalet 1.00 metre 1.20 m2 (2) Banyo/yıkanma yeri ile tuvalet aynı yerde düzenlenebilir. Bu durumda banyo alanı 4.20 m²’den az olamaz. (3) Hol ve koridor genişlikleri 1.20 metreden az olamaz. (4) Mutfak nişi ve oda ile banyo ve tuvaletin aynı mekânda düzenlenmesi halinde her mekân için öngörülen en az alanların toplamı kadar alan düzenlenmek zorundadır. (5) Birinci fıkrada belirtilen bu piyesler ile koridor ölçüleri engellilerin de kullanımını sağlayacak standartlara ve erişilebilirlik mevzuatına uygun olmak zorundadır. (6) Mutfak, oda ve tuvalet/banyo havalandırmaları aynı boşluğa açılamaz. Ancak, banyo ve tuvalet havalandırmaları aynı boşluğa açılabilir. (7) Su depoları ve ıslak hacimlerin altında enerji odaları teşkil edilemez. (8) İş yerlerinde bulunması gereken piyesler ve asgari ölçüleri: a) Dükkan ve büroların dar kenarı 2.00 metreden az olmamak üzere alanı 6.00 m²’den az olamaz. b) Bağımsız bölüm net alanı 30.00 m²’den büyük dükkanlarda en az bir adet tuvalet ve lavabo yeri bulunması zorunludur. c) Bağımsız bölüm net alanı 300 m²’den daha büyük dükkânlarda yeterli sayıda olmak üzere bay ve bayanlar için ayrı ayrı en az birer adet tuvalet ve lavabo yeri ile engelliler için en az bir adet tuvalet yeri ayrılması şarttır. ç) Özellik arz eden binalarda bu Yönetmeliğin kendileri için belirtilen hükümleri geçerlidir. Bina girişleri ve rampaları MADDE 30- (1) Bina giriş koridoru genişliği, ana merdivene ve asansöre ulaşıncaya kadar dış kapı genişliğinden az olmamak koşuluyla umumi binalarda en az 2.20 metre, diğer binalarda ise en az 1.50 metredir. (2) Ön bahçe mesafesi 10.00 metre ve daha fazla olan parsellerde bordür üst seviyesinden en fazla 2.00 metre inilmek veya çıkılmak suretiyle ön bahçeden bina girişi yapılabilir. (3) Yoldan yüz almayan cephelerden, köprü veya giriş şeridi aksı hizasındaki bordür seviyesinden en fazla 2.50 metre inilmek veya çıkılmak suretiyle giriş yapılabilir. (4) Yoldan doğrudan giriş alan binalarda, girişin hizasındaki bordür taşı üst seviyesinin altında giriş yapılamaz. (5) Tabii zeminden kotlandırılan parseller birinci, ikinci, üçüncü ve dördüncü fıkralardaki şartlara tabi değildir. Girişin, tabii zemine uyumlu olarak düzenlenen merdiven ve rampalarla sağlanması gerekir. (6) Bölge kat nizamını bozacak şekilde tesviye yapılamaz. (7) Konut binalarının zemin katlarının dükkân veya mağaza olarak düzenlenmesi halinde dükkân ve mağaza girişlerinin sadece yol cephesinden yapılması gerekir. (8) Döşeme kaplamalarında kaymayı önleyen, tekerlekli sandalye ve koltuk değneği hareketlerini güçleştirmeyen, standardına uygun malzeme kullanılması zorunludur. (9) Binalarda ve girişlerinde engellilerin erişimine yönelik TS 9111 standardına uyulması zorunludur. (10) Rampaların kenar korumaları, genişlikleri, sahanlıkları, korkuluk ile küpeşte ve kaplama malzemeleri engellilerin de dolaşımına olanak sağlayacak şekilde TS 9111 standardına uygun yapılmak zorundadır. (11) Bina girişlerinde engellilere yönelik ön bahçede parsel sınırına kadar giriş rampası veya merdivene bitişik dar kenarı en az 0.90 metre ve alanı en az 1.20 m² engelli asansörü yeri ya da mekanik kaldırma iletme platformu yapılır. Aile ve Sosyal Hizmetler Bakanlığının görüşü alınmak suretiyle engellilerin kullanımı için farklı uygulama yapılabilir. (12) Bina girişinde ve bina içinde bulunan rampaların eğimleri aşağıdaki değerlere uygun olmak zorundadır: En fazla yükseklik En fazla eğim 15 cm ve daha az 1:12 (% 8) 16-50 cm arası 1:14 (% 7) 51-100 cm arası 1:16 (% 6) 100 cm üzeri 1:20 (% 5) (13) Rampalarda ve ara sahanlıklarda kesintisiz olarak 0.90 metre yükseklikte 1. düzey ve 0.70 metre yükseklikte 2. düzey, elle tutulduğunda kolay kavranabilecek şekilde 32-45 mm çapında küpeşte bulunmak zorundadır. Merdivenler MADDE 31- (1) Merdiven kolu ve sahanlıklar: a) Ortak merdiven kolu ve sahanlık genişlikleri konut yapılarında Binaların Yangından Korunması Hakkında Yönetmelik hükümlerine göre hesap edilecek kaçış genişliğinden az olmamak üzere 1.20 metreden, diğer yapılarda 1.50 metreden, konutlarda bağımsız bölüm içindeki merdivenler ise 1.00 metreden az olamaz. Çatıya ve bodrum katlarına ulaşan ortak merdivenler ile servis merdivenlerinde de bu ölçülere uyulur. Bu merdivenler ahşap olamaz. b) Merdiven evlerinin bina cephesinden, çatıdan veya ışıklıktan doğrudan ışık alması ve merdivenlerin çatıya ve bodrumlara ulaştırılması zorunludur. c) Merdiven basamakları ve sahanlık ölçülerine dair TSE standartlarının bu maddede belirtilen ölçü ve miktarlardan küçük olması halinde bu madde hükümleri geçerlidir. ç) Merdivenlerin her iki tarafında da engellilerle ilgili TSE erişilebilirlik standartlarına uygun korkuluk ve küpeşte yapılması, ayrıca sahanlık ve merdiven döşemelerinde ve kaplamalarında da standartlara uyulması zorunludur. (2) Merdiven basamaklarının ölçüleri ve özellikleri: a) Asansörü olmayan binalarda basamak yüksekliği 0.16 metreden, asansörlü binalarda 0.18 metreden fazla olamaz. b) Basamak genişliği 2a+b= 60 ila 64 formülüne göre hesaplanır. Formüldeki a: yükseklik, b: genişliktir. Ancak bu genişlik 0.27 metreden az olamaz. c) Balansmanlı (dengelenmiş) merdivenlerde basamak genişliği en dar kenarda 0.10 metre, basamak ortasında 0.27 metreden az olamaz. ç) Basamak uçları çıkıntısız (damlalıksız) olmak zorundadır. d) Merdiven tanziminde her döşeme düzeyinde 18 rıhttan çok olmayan ve 4 rıhttan az olmayan aralıklarla sahanlık düzenlenir ve sahanlığın genişliği merdivenin genişliğinden az olamaz. (3) Binalarda son kattaki bağımsız bölümlerle irtibatlı çatı arası piyeslerine çıkan iç merdivenlerde birinci ve ikinci fıkralardaki şartlar aranmaz. (4) Bu Yönetmeliğin yürürlüğe girmesinden önce yürürlükte olan mevzuata uygun olarak yapılmış yapılara bu Yönetmelik hükümlerine göre kat ilavesi yapılması halinde mevcut merdiven ölçüleri ilave katlar için de aynen uygulanabilir. (5) Karma kullanımlı binalarda her kullanım için ayrı merdiven evi düzenlenmesi zorunludur. Bu kullanımların birbirine dönüştürülmesi durumunda yeni oluşan kullanım için bağımsız genel merdiven oluşturulmadan tadilata izin verilmez. (6) Yüksekliği 1.80 metreden az olan merdiven altları kapatılır. Işıklıklar ve hava bacaları MADDE 32- (1) Her müstakil ev veya dairede, en az 1 oturma odası ile yatak odalarının doğrudan doğruya hariçten ışık ve hava almaları gereklidir. Bu şekilde ışık ve hava almalarına lüzum olmayan diğer odalarla mutfakların ışıklıktan, yıkanma yeri ve tuvaletlerin ışıklık veya hava bacasından faydalanmaları da mümkündür. Ancak tuvalet ve yıkanma yerleri ile odalar aynı ışıklığa açılamaz. (2) Işıklıkların; a) 1 ila 6 katlı binalarda dar kenarı 1.50 metreden ve alanı 4.50 m2’den, b) 7 ve daha fazla katlı binalarda dar kenarı 2.00 metreden ve alanı 9.00 m2’den, az olamaz. (3) Her türlü binada hava bacalarının asgari ölçüsü 0.60x0.60 m2’dir. Bu alan herhangi bir yapı elemanı (baca, kiriş ve benzeri) ile daraltılamaz. (4) Hava bacaları, şönt baca tipi olarak düzenlenemez. (5) Asgari ölçüdeki bir ışıklık veya hava bacasından her katta en çok dört piyes faydalanabilir. Bu piyeslerin sayısının artması halinde, dörtten fazla her piyes için ışıklık veya hava bacası ölçüsü aynı oranda arttırılır. Ancak, birinci fıkrada belirtilen şekilde ışık ve hava alması gerekmeyen veya lüzumlu ışık ve havayı bu Yönetmelikte tarif edilen şekilde alması mümkün olan piyeslerden, herhangi bir ışıklık veya hava bacasına pencere açılması, bu ışıklık veya hava bacası ölçülerinin arttırılmasını gerektirmez. (6) Her binanın lüzumlu ışıklık veya hava bacası, kendi parseli üzerinde bulunur. Komşu bina ve parselin ışıklık veya hava bacasından faydalanmak suretiyle, bu elemanlarının yapılmasına ve ölçülerinin azaltılmasına izin verilmez. (7) Işıklık ve hava bacaları, bunlara ihtiyacı olan kattan itibaren başlatılabilir. Hava bacalarının ve ışıklıkların bitişik komşu parsele bakan kısımlarının duvar ile kapatılması mecburidir. (8) Binaların bitişik olması gereken komşu tarafından boydan boya ışıklık yapılması halinde, civarın inşaat nizamına aykırı bir görünüm meydana getirmemek üzere, sokak cephesinde bina yüksekliğince kapatılması mecburidir. (9) Binalarda banyo, tuvalet ve benzeri kullanım alanlarının havalandırma bacası ile veya mekanik havalandırma ile havalandırılması zorunludur. (10) Havalandırma bacalarından elektrik ve doğalgaz tesisatı geçirilemez. Bacalar MADDE 33- (1) Kaloriferli binaların konut olarak kullanılan bağımsız bölümlerinin oturma ve yatma hacimlerinin en az birinde ve sıcak su tesisatı bulunmayan banyo ve mutfaklarında, sobalı binalarda ise biri oturma odası veya salonda diğeri banyoda olmak üzere en az 2 adet bağımsız ya da şönt duman bacası yapılması zorunludur. (2) Kaloriferli umumi binaların her katında en az bir adet duman bacası yapılması gereklidir. (3) Konut olarak kullanılan sobalı binaların ticari kullanımlı bağımsız bölümlerinde birer adet duman bacası yapılması zorunludur. (4) Bacaların TSE standartlarına uygun olarak yapılması zorunludur. (5) Yapılarda bina yüksekliğine göre uygun ölçülerde şönt baca yapılabilir. (6) Kapıcı dairesi zorunlu olan konut binalarında, evsel atıkların yerinde ayrıştırılmasını teminen ilgili standartlara uygun atık ayrıştırma bacası için yer ayrılır. Atık ayrıştırma bacası bağımsız bölümlerin kat sahanlıklarında en az bir adet yapılabileceği gibi her bağımsız bölüm içinde de yapılabilir. (7) Atık ayrıştırma bacası tesis edilmesi mümkün olamayan mevcut binalarda bahçe mesafeleri içinde TAKS ve KAKS’a dâhil olmaksızın atık ayrıştırma bacası tesis edilebilir. (8) Şofben, kombi cihazı ve bu gibi ısıtma araçları hayati tehlike arz edecek şekilde yerleştirilemez ve havalandırmadan uzak olan piyeslerle, banyo ve tuvaletlerde yer alamaz. (9) Sınırları ilgili idare tarafından belirlenecek doğalgaz uygulama bölgeleri içinde inşa edilecek, iskân edilebilir bodrum katlar dâhil 5 katlı binaların mutfaklarında, doğalgazla çalışan her cihaz için bir müstakil baca yapılır. (10) Bağımsız bölümlerin mutfaklarında en az bir adet aspiratör bacası yapılır. Bağımsız bölümlerde düzenlenen soba ve aspiratör bacaları, standartlara uygun olarak şönt baca şeklinde düzenlenebilir. 10 katın üzerindeki binalarda aynı baca sistemi yapılmakla birlikte hermetik cihaz kullanılır. (11) Kat kaloriferleri kazanı mutfak dışında özel bir bölmeye konulduğunda, bu mahallin en az 6 m3 hacminde olması, bina dış cephesinden havalandırılması ve bir müstakil bacasının bulunması gerekir. (12) Isıtmada denge bacalı sistemde olmayan doğalgaz sobalarının kullanılması halinde, her sobanın bu maddede belirlenen esaslara göre düzenlenen ayrı bir bacaya bağlanması gerekir. (13) Elektrik-haberleşme, mekanik, doğalgaz tesisatları için ortak tesisat bacası kullanılamaz. (14) Kalorifer daireleri ve bacalar ile ısıtma ve buhar tesisleri, Binalarda Enerji Performansı Yönetmeliği ve Binaların Yangından Korunması Hakkında Yönetmelik hükümlerine uygun olarak düzenlenir. Asansörler MADDE 34- (1) Tek bağımsız bölümlü konutlar hariç uygulama imar planına göre kat adedi 3 olan binalarda asansör yeri bırakılması, 4 ve daha fazla olan binalarda ise asansör tesisi zorunludur. İskân edilen veya bağımsız bölüm bulunan bodrum katlar dâhil kat adedi 4 ve daha fazla olan binalarda asansör yapılması zorunludur. Daha az katlı yapılarda da asansör yapılabilir. (2) Tek asansörlü binalarda; asansör kabininin dar kenarı 1.20 metre ve alanı 1.80 m²’den, kapı net geçiş genişliği ise 0.90 metreden az olamaz. Asansör kapısının açıldığı sahanlıkların genişliği, asansör kapısı sürgülü ise en az 1.20 metre, asansör kapısı dışa açılan kapı ise en az 1.50 metre olmak zorundadır. Birden fazla asansör bulunan binalarda, asansör sayısının yarısı kadar asansörün bu fıkrada belirtilen ölçülerde yapılması şarttır. Tek sayıda asansör bulunması durumunda sayı bir alta yuvarlanır. TSE standartlarının bu fıkrada belirtilen ölçü ve miktarlardan küçük olması halinde; taban alanında yapılaşma hakkı 150 m²’nin altında olan parseller ile tek bağımsız bölümlü müstakil konut binalarında TSE standartlarına uyulmasına ilgili idaresi yetkilidir. (3) Mevcut binalarda yapılacak tadilatlarda, bu madde hükümlerinin ya da TSE standartlarının uygulanmasında idaresi yetkilidir. (4) Kullanılabilir katlar alanı tek katlı olan binalar hariç 800 m²'den veya kat adedi birden fazla olan umumi binalarda en az bir adet asansör yapılması zorunludur. Ayrıca; kat alanı 800 m²'den ve kat adedi 3'ten fazla olan umumi binalarda, uygulama imar planına göre 10 kat ve üzeri binalarda veya zemin kat üzerinde 24’ten fazla konut kullanımlı bağımsız bölüm bulunan yapılarda ikinci fıkrada belirtilen asgari ölçülere uygun ve en az 2 adet olmak üzere binanın tipi, kullanım yoğunluğu ve ihtiyaçlarına göre belirlenecek sayıda asansör yapılması zorunludur. Bu asansörlerden en az bir tanesinin herhangi bir tehlike anında, arıza veya elektriklerin kesilmesi halinde zemin kata ulaşıp kapılarını açacak, yangına dayanıklı malzemeden yapılmış, kuyu içinde, duman sızdırmaz nitelikte, kesintisiz bir güç kaynağından beslenecek şekilde tesis edilmesi gerekmektedir. (5) 10 kat ve üzeri binalarda asansörlerden en az bir tanesi yük, eşya ve sedye taşıma amacına uygun olarak dar kenarı 1.20 metre ve alanı 2.52 m²'den, kapı genişliği ise net 1.10 metreden az olmayacak şekilde yapılır. (6) Binalarda usulüne göre asansör yapılmış olması, bu Yönetmelikte belirtilen şekil ve ölçülerde merdiven yapılması şartını kaldırmaz. (7) Asansörün yapılması ve işletilmesi ile ilgili hususlarda; bu madde hükümleri de dikkate alınarak, 29/6/2016 tarihli ve 29757 sayılı Resmî Gazete’de yayımlanan Asansör Yönetmeliği (2014/33/AB) ve TSE standartları hükümlerine uyulur. (8) Asansör zorunluluğu bulunan binalarda asansörlerin, bodrum katlar dâhil tüm katlara hizmet vermesi zorunludur. Ancak bağımsız bölüm ya da iskân edilen alan bulunmayan bodrum katlara asansörün ulaştırılması zorunlu değildir. (9) Asansörlere bina girişinden itibaren erişilebilirlik standartlarına uygun engelsiz erişim sağlanması zorunludur. (10) Asansörler, erişilebilirlik standartlarına uygun gerekli donanımlara sahip olmak zorundadır. (11) Özellik arz eden binalarda, binanın kat adedi, yapı inşaat alanı, kullanma şekli göz önünde tutularak asansör sayıları ile asgari ölçüleri ilgili idaresince artırılabilir. Akaryakıt servis istasyonları MADDE 35- (1) İmar planlarında akaryakıt servis istasyonu olarak belirlenen alanlarda istasyonlar arası mesafe ve diğer kriterlerle ilgili mevzuata uyulması şartıyla; akaryakıt ve servis istasyonları, CNG otogaz istasyonları, LPG otogaz istasyonları, hidrojen üretim ve dolum istasyonları yapılabilir. (2) Yapı yüksekliği 2 katı geçmemek şartıyla; istasyonların bünyelerinde kullanıcıların asgari ihtiyaçlarını karşılayacak oto-market, çay ocağı, tuvalet, mescit, büfe, oto elektrik, lastikçi, yıkama yağlama fonksiyonları yer alabilir. (3) Yakıt tankı ve borulama sistemlerinin bakım, tadilat veya onarımlarının, TSE standartları ve ilgili kurumların görüşü doğrultusunda yapılması zorunludur. (4) Elektrik enerjisi ile çalışan araçların şarj edilmeleri için, ilgili elektrik kurumunun, olumlu görüşü ile otoparklar, akaryakıt istasyonları veya diğer uygun yerlerde elektrikli araç şarj yeri yapılabilir. (5) Akaryakıt istasyonları, ilgili mevzuat hükümlerine ve ilgili standartlara uyularak yapılır. Su depoları MADDE 36- (1) Bu Yönetmelikte belirtilen, a) Çok yüksek yapılarda 30 m3’ten, b) Umumi binalar ve yüksek katlı yapılarda 15 m3’ten, c) 10 bağımsız bölüme kadar konut binalarında 3 m3’ten, ç) Diğer binalarda 5 m3’ten, az olmamak üzere yapının kullanma amacı, günlük su ihtiyacı, seçilen yangın söndürme sistemi gibi kriterler ile ulusal ve uluslararası standartlara uyulmak ve gerekli drenaj ve yalıtım tedbirleri alınmak şartıyla hacmi belirlenen su deposu bulundurulması zorunludur. (2) Konut binalarında 10 bağımsız bölümden sonraki artan her bağımsız bölüm için su deposu hacmi 0.50 m3 arttırılır. (3) Tüm binalarda su deposunun bulunduğu kat itibariyle cazibeli akımın mümkün olmadığı durumlarda hidrofor konulması zorunludur. (4) Su depoları ve hidrofor, gerekli drenaj ve yalıtım tedbirleri alınarak binanın bodrum ya da çatı katında tertiplenebileceği gibi, aynı koşulları taşımak şartıyla, bina alanı dışında ön, yan ve arka bahçelerde toprağa gömülü şekilde de yerleştirilebilir. (5) Su depoları, taşıyıcı sistemden bağımsız olarak betonarme, paslanmaz çelik veya sıhhi şartlara uygun benzeri malzemeden yapılır. Fosseptikler MADDE 37- (1) Genel olarak pis su kuyuları ile fosseptikler komşu hudutlarına 5.00 metreden fazla yaklaştırılmaz. Ancak bahçe mesafelerinin müsait olmaması halinde özellikle bitişik yapı nizamına tabi yerlerde fenni ve sıhhi mahzur bulunmadığı takdirde bu mesafeleri azaltmaya veya birkaç komşuya ait fosseptikleri bir arada veya bitiştirerek yaptırmaya belediye yetkilidir. (2) Binaların en düşük kanal bağlantı kotu altında kalan pis su deşarjları ise, deşarj pompalarının elektrik kesintisi durumunda çalışmayacağı göz önünde bulundurularak; boyutları binanın kullanış şekillerine göre muvakkat depolama imkânını veren ayrı bir rögarda toplanır ve motopomp sistemi kullanılarak kanalizasyon şebekesine verilir. Korkuluklar MADDE 38- (1) Binalarda; balkon, teras, galeri boşluğu, sahanlıkların boş kenarları 1'den fazla basamağı bulunan açık merdivenlerde ve rampalarda, istinat duvarı üstünde, 0.50 metreden daha aşağıda veya yukarıda teşekkül etmiş bahçelerde, 1.10 metreden düşük düzenlenmiş bahçe duvarlarında, bulunduğu katın taban döşemesinden itibaren kotu 0.90 metreden az olan pencere boşluklarında, döşeme kotundan itibaren en az 1.10 metre yüksekliğe kadar teknik gereklere ve standartlara uygun olarak korkuluk yapılması mecburidir. (2) Bina son kat açık teraslarında düzenlenen korkulukların ve parapetlerin 1.10 metresi bina yüksekliğinden sayılmaz. (3) Korkuluklar, kırılmaz veya kırıldığında dağılmayan malzemeden ve insan çarpması dâhil, tasarım yüklerini karşılayacak taşıyıcı malzeme ve montaj sistemleri ile yapılır. (4) Korkuluklar düşme, kayma, yuvarlanma gibi sebeplerle insanların can güvenliğini tehlikeye atacak boşluklar içermeyecek şekilde düzenlenir. Boşluklarda, yük altındaki deformasyonlar da dâhil, en fazla 0.10 metre çapında geçişe izin verilir. Kapı ve pencereler MADDE 39- (1) Bütün yapılarda; a)  Kapı yükseklikleri 2.10 metreden, b)  Kapı net (temiz) genişlikleri bina giriş kapılarında 1.50 metreden, kapıların çift kanatlı olması halinde bir kanat 1.00 metreden, c) Bağımsız bölüm giriş kapılarında 1.00 metreden, diğer mahallerin kapılarında 0.90 metreden, az olamaz. Balkon ve tuvalet kapıları 0.80 metreye düşürülebilir. ç) Döner kapılar, belirtilen ölçülerde yapılacak normal kapıların yanında ilave olarak bulunabilir. (2) Kapılarda eşik yapılamaz. Eşik yapılması zorunlu hallerde engellilerin hareketini, yangın çıkışlarını ve benzeri eylemleri engellemeyecek önlemler alınır. (3) Pencerelerde Binalarda Enerji Performansı Yönetmeliğine ve TSE standartlarına uyulması zorunludur. (4) Bitişik ve blok nizama tabi binalarda komşu parsel sınırı üzerindeki bitişik duvarlarda pencere ve kapı açılamaz. (5) Asansörlü eşya taşımacılığı için, 3 kattan fazla 10 kattan az katlı binalarda her bir bağımsız bölümün en az bir balkonunun kapısının eni net 0.90 metreden düşük olamaz. (6) Bağımsız bölümün tuvalet, banyo ve benzeri ıslak hacimlerinde mekanik havalandırma yapılmadığı takdirde yapılacak havalandırma penceresinin ölçüsü net 0.30 metre x 0.30 metreden az olamaz. (7) Atriumlu, galeri boşluklu veya iç bahçeli tasarlanan binalarda, bu mekânlara bakan pencere veya camekânların camlarının kırıldığında dağılmayan özellikli olması zorunludur. (8) Bodrum katlardaki mekânların gün ışığından faydalandırılması ve havalandırılması amacı ile yapılan pencerelerde sel, taşkın ve su baskınlarına karşı tedbirlerin alınmış olması ve bunların zemin seviyesinden en az 0.10 metre yukarıdan başlaması zorunludur. Çatılar MADDE 40- (1) Çatıların, civarındaki cadde ve sokakların mimari karakterine, yapılacak binanın nitelik ve ihtiyacına uygun olması esastır. (2) Çatı eğimleri, kullanılacak çatı malzemesi ile yörenin mimari özelliği ve iklim şartları dikkate alınarak ilgili idarenin tasvibi ile tayin edilir. Çatı eğimi içinde kalmak ve silüeti etkilememek kaydıyla çatı örtüsü olarak fotovoltaik paneller de kullanılabilir. (3) Çatı eğimi saçak ucundan hesaplanır. Çatılar parapet üzerine oturtulamaz. (4) Mahya yüksekliği 5.00 metreyi geçmemek kaydıyla; kırma veya ön ve arka cepheye akıntılı beşik çatı yapılabilir. Tek eğimli çatı yapılamaz. (5) Merdiven evleri, ışıklıklar, hava bacaları, alın ve kalkan duvarları dördüncü fıkraya göre belirlenen çatı örtüsü düzlemlerini en fazla 0.60 metre aşabilir. Ayrıca zorunlu olan tesisatla ilgili hacimlerin, güneş enerjili su ısıtıcılarının ve çatı pencerelerinin çatı örtüsünü aşmasına ilgili idarece teknik gereklere göre uygun görülecek ölçü ve şekilde izin verilebilir. Asansörlü binalarda TSE standartlarına göre projelendirilecek asansör kulelerinin ve bu bölümlerle birlikte düzenlenen merdiven evlerinin en az ölçülerdeki bölümlerinin, çatı örtüsünü aşmasına da izin verilir. (6) Teras çatılarda 1.10 metre parapet yapılabilir. Teras çatının kullanıma açık olması durumunda 1.10 metre yüksekliğinde parapet veya korkuluk yapılması zorunludur. (7) Çatı aralarına bağımsız bölüm yapılmaz. Bu kısımlarda ancak su deposu, asansör kulesi, iklimlendirme ve kaskat sistemleri de içerebilen tesisat odası ve son kattaki bağımsız bölümlerle irtibatlı piyesler yapılabilir. (8) Çatı arasındaki mekânlarda, çatı eğimi içerisinde kalmak ve fonksiyonunu sağlamak şartıyla asgari yükseklik şartı aranmaz. Ancak, üst kat tavan döşemesi ile çatı örtüsü arasında kalan hacimler, uygulama imar planında aksine bir hüküm yoksa ilave kat döşemeleri yapılmak suretiyle bölünemezler. (9) Yangın güvenliğine ilişkin tedbirler alınmak şartıyla ve konutlar hariç olmak üzere binaların çatı araları; sergi salonu, toplantı salonu, yemekhane, spor salonu gibi fonksiyonlarda ortak alan olarak kullanılabilir. (10) Tescilli yapılar, anıtlar ve kamu yararlı yapılar ile dini yapıların çatı örtüleri ve bunların yapılacak ya da tamir ve tadil edilecek çatı örtüleri bu kayıtlara tabi değildir. (11) Belediyeler meclis kararıyla mahallin ve çevrenin özelliklerine göre yapılar arasında uyum sağlamak, güzel bir görünüm elde etmek amacı ile dış cephe boya ve kaplamaları ile çatının malzemesini ve rengini tayin etmeye yetkilidir. Bu yetki, bu Yönetmeliğin yürürlüğe girmesinden önce yapılmış olan yapılar için de kullanılabilir. (12) Çatıda birden fazla bağımsız bölüme ait birden fazla teras olması halinde birbirleri arasında en az 3.00 metre mesafe bırakılmak zorundadır. Ancak, bodrum hariç 2 katı geçmeyen binalarda çatıdaki değişik çözümlerin kabulünde ilgili idaresi yetkilidir. (13) Çatı arasının son kat bağımsız bölümü ile birlikte kullanılması amacıyla son kat tavan döşemesi kısmen veya tamamen yapılmayabilir. (14) Teras çatılarda çatı bahçesi olarak düzenleme yapılabilir. Bahçe düzenlemesi yapılabilmesi için gerekli olan 0.50 metre toprak dolgu, parapet yüksekliğine dâhil edilmez. Ortak alan olarak kullanılan teras çatılarda; bahçe düzenlemesi yapılması halinde merdiven evi yanında, bina sakinleri tarafından kullanılmak üzere, tuvalet, lavabo, çay ocağı, bahçe düzenlemesinde kullanılacak malzemeleri depolamak için merdiven evine bitişik, toplam teras alanının %10’unu ve 20 m²’yi geçmeyen ve en fazla 3.00 metre yüksekliğinde kapalı mekân oluşturulabilir. Kapalı mekân bina ön cephesine 3.00 metreden fazla yaklaşamaz. Ayrıca rezidans, otel, apart otel gibi konaklama tesislerinin teras çatılarında bina cephelerine 3.00 metreden fazla yaklaşmamak, en fazla 1.50 metre derinliğinde olmak ve parapet kotunu aşmamak koşuluyla açık havuz yapılabilir. (15) Çatı piyeslerinin aydınlatılması amacıyla çatı örtüsü üzerinde pencereler (güvercinlik) yapılabilir. Bu pencereler saçak ucundan itibaren en az 2.00 metre çekilerek yapılacaktır. Pencerelerin mahya yüksekliği hiçbir yerde ait olduğu döşeme üst kotundan itibaren 3.50 metreyi geçemez. (16) Çatı arasında yapılan piyeslerin terasa açılan kapı ve pencere dışındaki pencere (güvercinlik) boşluklarının her biri 1.20 m²’den büyük olamaz. Bu pencereler birbirine eklenerek bant haline getirilemez ve toplam uzunlukları ait olduğu cephenin 2/5’ini geçemez. (17) Çatı piyesi tanımında yer alan şartları sağlamak kaydıyla; çatı piyeslerinde çatı alanının %25’ini geçmeyecek şekilde bağımsız bölümlere ait teras alanları düzenlenebilir. (18) Çatı arasında, çatı piyeslerine bağlı olarak düzenlenen teraslar, ait olduğu piyesin net alanından fazla yapılamaz. (19) Güneş enerjisinden faydalanmak amacıyla, yöresel olarak kullanılan güneş enerji sistemlerinin panel ve depo ihtiyacını karşılamak üzere, daire başına maksimum 8 m² alanı geçmemek, yol ve arka cephelerine 5 metreden fazla yaklaşmamak, çatı eğimi içinde kalmak ayrıca tüm cephelerde geri çekilerek ilave kat görüntüsüne izin verilmemek kaydı ile betonarme platform yapılabilir. Çıkmalar MADDE 41- (1) Binalarda taban alanı dışında kendi bahçe hudutları dışına taşmamak şartı ile binanın her cephesinde açık ve kapalı çıkma yapılabilir. Ancak; a) Kapalı çıkmalar; 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (a) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. b) Açık çıkmalar; 1) Parsellerin yol cephelerinde parsel sınırları içerisinde kalmak koşuluyla yapı yaklaşma sınırından itibaren en fazla 1.50 metre taşacak şekilde yapılabilir. 2) Arka ve yan bahçe mesafelerine, parsel sınırlarına 3.00 metreden fazla yaklaşmamak kaydı ile 1.50 metre taşabilir. 3) Bina tabanı zeminde yapı yaklaşma sınırlarından daha içeri çekilerek bu fıkranın (b) bendinin (1) ve (2) numaralı alt bentlerindeki mesafelere tecavüz etmemek şartı ile istenilen ölçülerde yapılabilir. 4) Bitişik nizamda bitişik olduğu komşu sınırına 2.00 metreden fazla yaklaşamaz. (2) Açık ve kapalı çıkmaların tabii zeminden veya tesviye edilmiş zeminden çıkma altına kadar en yakın şakûli mesafesi en az 2.40 metre olmak zorundadır. Ön bahçe mesafesi 3 metre ve daha az olan parsellerde; ön bahçeye yapılacak çıkmalarda, yol kotu ile çıkma altı arasındaki düşey mesafe hiçbir yerde 2.40 metreden az olamaz. (3) Zemin katta kendi parsel hududu dışına taşmayan, hangi katta yapılırsa yapılsın 0.20 metreyi geçmeyen, kullanım alanına dâhil edilmeyen motif çıkmalar yapılabilir. Bahçe içinde yapılacak üstü açık teras ve zemin kat giriş merdivenleri ile bina cephesinden itibaren genişliği 2.50 metreyi geçmemek, tretuvar dışına taşmamak ve en alçak noktası tretuvar kotundan en az 2.50 metre yükseklikte yapılacak giriş saçakları çıkma olarak değerlendirilmez. (4) Bina cephelerinde, mimari projesinde cephe estetiği ve tasarımı göz önünde bulundurulmak ve detay projeleri verilmek, hafif malzemeden yapılmak, parsel sınırına taşmamak ve kapalı mekân oluşturmamak kaydıyla 0.50 metreye kadar güneş kırıcı yapılabilir. (5) Bir parselde birden fazla bina yapıldığında binaların çıkma uçları arasındaki mesafe 6.00 metreden az olmamak kaydıyla en az iki bina arası yan bahçe mesafelerinin toplamı uygulanır. Saçaklar MADDE 42- (1) Uygulama imar planında belirlenmemiş ise 1.00 metreyi geçmeyen saçak yapılabilir. Saçakların şekli ve genişliği, yörenin mimari karakterine ve yapılacak yapıların özelliğine göre mimari estetik komisyonu kararı alınarak ilgili idarece de tayin edilebilir. (2) Saçaklar parsel sınırlarını aşamaz. (3) Binada çıkma yapılması halinde saçak genişliği çıkmadan itibaren 0.50 metreyi aşamaz. Bahçe duvarları MADDE 43- (1) Bahçe duvarlarının yüksekliği; binaların yol tarafındaki cephe hatlarının önünde, yoldan kotlandırılan binalarda kaldırım üst kotundan itibaren 0.50 metreyi, yoldan yüksek olup tabii zeminden kotlandırılan binalarda ise parselin yol sınırındaki tabii zemin kotundan itibaren 0.50 metreyi, yol cepheleri gerisinde ise 1.5 metreyi geçemez. Ayrıca üzerlerine yükseklikleri 1.00 metreyi aşmayan parmaklık yapılabilir. (2) Eğimli yollarda/arazilerde bahçe duvarı üst kotunun tretuvardan en fazla 1.50 metre yükseldiği durumlarda duvar üstten kademelendirilir. Fazla meyilli ve tehlike arz eden yerlerde uygulanacak şekli takdire idare yetkilidir. (3) Devletin güvenlik ve emniyeti ile harekât ve savunma bakımından gizlilik veya önem arz eden bina ve tesisler ile okul, hastane, cezaevi, ibadet yerleri, elçilik, sefarethane, açık hava sineması ve benzerleri gibi özellik arz eden bina ve tesislerin bahçe duvarları ile sanayi bölgelerinde yapılacak bahçe duvarları bu madde hükmüne tabi değildir. (4) Eğimli yollarda/arazilerde bahçe duvarı üst kotunun tretuvardan en fazla 1.50 metre yükseldiği durumlarda duvar üstten kademelendirilir. Kapıcı dairesi, bekçi odası ve kontrol kulübeleri MADDE 44- (1) Kapıcı dairesi ve bekçi odası yapılacak binalar: a) Konut kullanımlı bağımsız bölüm sayısı 40’tan fazla olan ve katı yakıt kullanan kaloriferli veya kalorifersiz binalar için bir adet kapıcı dairesi yapılması zorunludur. Birden fazla yapı bulunan ve toplam bağımsız bölüm sayısı 40’tan fazla olan parsellerde de bu hüküm uygulanır, ancak bağımsız bölüm sayısının 80’i aşması halinde ikinci bir kapıcı dairesi yapılır. Ayrıca, birden fazla yapının bulunduğu parsellerde 60’tan fazla bağımsız bölümü olan her bir bina için mutlaka ayrı bir kapıcı dairesi yapılır. b) Katı yakıt haricindeki diğer ısıtma sistemleri kullanılan konut kullanımlı binalar için bağımsız bölüm sayısının 60’tan fazla olması halinde bir, 150’den fazla olması halinde 2 kapıcı dairesi yapılması zorunludur. İlave her 150 daire için ek bir kapıcı dairesi yapılır. c) Sıra evler düzeninde, ayrık, ikiz nizamda tek bağımsız bölümlü 1’den fazla müstakil konut binası bulunan parsellerde kapıcı dairesi yapılması mecburiyeti aranmaz. ç) Yapı inşaat alanı 2000 m²’den fazla olan işyeri ve büro olarak kullanılan binalarda bekçi odası yapılması şarttır. (2) Kapıcı dairelerinin ve bekçi odalarının ölçü ve nitelikleri: a) Kapıcı daireleri, doğrudan ışık ve hava alabilecek şekilde düzenlenir. b) Taşkın riski taşıyan alanlarda kalan binalarda düzenlenecek kapıcı dairelerinin kapı ve pencere boşluklarının alt seviyesi su taşkın seviyesinin en az 1.50 metre üzerinde olmak zorundadır. c) Kapıcı dairelerinin toprağa dayalı ve iskân edilebilen bodrum katlarda yapılması halinde, oturma odası ve bir yatak odasının dış mekâna açılması bu mekânların taban döşemesinin üst seviyesinin tabii veya tesviye edilmiş zemine gömülü olmaması, kapı ve pencere açılmak suretiyle, doğal aydınlatma ve havalandırmasının sağlanması sel, taşkın ve su basmasına karşı önlem alınmış olması zorunludur. Kapıcı dairelerinin toprağa gömülü duvarlarında kuranglez yapmak suretiyle kapı ve pencere açılamayacağı gibi, bu duvarlarda pencere açılabilmesi için pencere denizliğinin tabii zeminden veya tesviye edilmiş zeminden en az 0,90 metre yukarıda konumlanması gerekir. ç) Bina içinde düzenlenen kapıcı daireleri, en az brüt 50 m2’dir. Kapıcı dairelerinde, her birisi en az 9 m2 ve dar kenarı en az 2.50 metre olmak üzere 2 yatak odası ve 12 m2’den az olmamak üzere 1 oturma odası, en az 3,3 m2 mutfak ve banyo veya duş yeri ve tuvalet bulunur. d)  Bina dışında tertiplenen kapıcı daireleri en fazla brüt 40 m² olmak zorundadır. Bu fıkranın (ç) bendinde yer alan ölçüleri sağlayacak şekilde 1 yatak odası, 1 oturma odası, mutfak ve banyo veya duş yeri ve tuvalet bulundurulur. (3) Bekçi odası en az 4 m² büyüklüğünde, doğrudan ışık ve hava alabilecek şekilde düzenlenir. Bekçi odasında en az 1.5 m²’lik bir tuvalet yer alır. (4) Kontrol kulübeleri: a) Üzerinde birden fazla yapı yapılması mümkün ve yüzölçümü en az 1000 m² olan parsellerde, istenmesi halinde, trafik emniyeti bakımından tehlike arz etmemek ve hiçbir şartta parsel sınırını aşmamak kaydıyla bahçe mesafeleri içinde kontrol kulübesi yapılabilir. b) Kontrol kulübesi 9 m2’yi geçemez. c) Kontrol kulübesinin yüksekliği tabii veya tesviye edilmiş zeminden itibaren en fazla 4.00 metredir. ç) Kontrol kulübesi ile esas bina arasındaki mesafe 2.00 metreden az olamaz. d) Devletin güvenliği bakımından özellik arz eden parsellerde bu fıkrada belirtilen ölçülere uyulma şartı aranmaz. Portikler MADDE 45- (1) Portikli yapıların yapılacağı cadde ve sokaklar uygulama imar planı kararı ile belirlenir. (2) Genel olarak portik bırakılması gereken yerlerde, portik yüksekliği 3.50 metre, derinliği ise 4.00 metredir. Ancak, civarın teşekkül tarzı ve mevkiin özellikleri dolayısıyla bu miktarlar ilgili idarece değiştirilebilir. (3) Portiğe ve doğrudan yola açılan bina giriş kapıları dışa açıldığında, gizlenecek kadar bina giriş holüne doğru çekilir. Fırınlar MADDE 46- (1) 14/7/2005 tarihli ve 2005/9207 sayılı Bakanlar Kurulu Kararı ile yürürlüğe konulan İşyeri Açma ve Çalışma Ruhsatlarına İlişkin Yönetmelik hükümleri saklı kalmak üzere fırınlar; sanayi, küçük sanayi, organize sanayi, konut dışı çalışma alanları ile ticaret bölgelerinde yapılabilir. Katkılı pide, kebap, simit fırınları ve geleneksel tandır ocakları, zemin katı işyeri olarak kullanılabilen binalarda yapılabilir. (2) Fırınların tanziminde; a) Mevcut binalarda ekmek fırını hariç fırın ve tandır yapılması durumunda, 634 sayılı Kanun hükümlerine uyulur. b) Ekmek fırınları ayrık nizam yapılaşma bölgelerinde ve müstakil olarak yapılır. c) Projesinde sınıfı belirtilmek zorundadır. ç) Duvar ve döşemelerinde ısı ve ses yalıtımı uygulanır. Binanın taşıyıcı sisteminin ve fırınla ilgisi olmayan diğer bağımsız bölümlerin ısı değişiminden olumsuz etkilenmemesi için proje müelliflerince veya bu konunun uzmanı teknik elemanlarca hazırlanan rapora göre gerekli tedbir alınır. d) Mekanik tesisat projelerinde, kanalizasyon bağlantısına, her türlü böcek ve kemirgen girişini önlemek için çekvalf konulur. e) Baca ölçülerinin hesaplanması, bacaların bina iç duvarlarında tesis edilmesi ve filtre takılması şartı aranır. f) Trafik açısından ilgili birimin görüşünün alınması gerekir. g) Tesisin ihtiyacı olan otopark kendi parselinde karşılanır. ğ) TSE standartlarına uyulur. h) Binaların Yangından Korunması Hakkında Yönetmelik hükümleri uyarınca gerekli tedbirler alınır. (3) İkinci fıkra hükümlerine uyulmaması durumunda ruhsat düzenlenemez. Pasajlar ve alışveriş merkezleri MADDE 47- (1) Ticaret bölgelerinde yapılacak pasajların: a) Taban döşemesi üzerinden tavan alana kadar olan yüksekliğinin 3.50 metreden, uzunluğunun 30.00 metreden az olmaması, b) Her biri 1.50 metreden dar olmayan en az 2 giriş-çıkış kapısı ile yeteri kadar havalandırma bacası veya tertibatını haiz bulunması, pasaj giriş ve çıkışlarının erişilebilir olması, c) Birden fazla katlı olmaları halinde her bir kat arasında bu Yönetmelikte belirtilen şartlara uygun merdiven olması ve erişilebilirlik standartlarına uygun düzenlemelerin yapılması, ç) Bir kısmı veya diğer katları başka maksatlar için kullanılan binalar içerisinde bulunmaları halinde, diğer esas giriş merdiven, asansör ve geçit gibi tesislerle, bu tesislere ayrılan yerlerin pasaj dışında ve müstakil olarak tertiplenmesi, gereklidir. d) Kapasiteye bağlı olarak ilgili idaresince uygun görülen büyüklük ve miktarda çocuk oyun alanı, bay ve bayan tuvaletler, bebek bakım alanları, ilk yardım alanı ve çarşı bütününde 30 m²’den küçük olmamak üzere ihtiyacı karşılayacak büyüklükte mescit ayrılır. (2) Alışveriş merkezlerinde; 26/2/2016 tarihli ve 29636 sayılı Resmî Gazete’de yayımlanan Alışveriş Merkezleri Hakkında Yönetmelik hükümlerine uyulur. Tuvaletler MADDE 48- (1) Yarısı kadınlar, yarısı erkekler için olmak üzere; iş hanı, büro, alışveriş merkezi, çarşı, pasaj ve mağaza gibi binalar ile otel ve benzerleri binalarda her 25 kişi için, en az birer adet, resmî binalar ile sinema, tiyatro gibi umumî binalarda ise her 50 kişi için en az birer adet tuvalet yapılması zorunludur. Bu yapılarda engellilerin erişiminin sağlanmasına yönelik tedbirler alınarak en az 1 kadın, 1 erkek olmak üzere engellilerin kullanımına ve erişilebilirlik standardına uygun tuvalet ayrılır. (2) İbadet yerleri, şehirlerarası yollarda yer alan dinlenme tesisleri, meydan ve park gibi yerlerde yapılacak umumî tuvaletlerin en az yarısının, diğer yapılarda ise en az üçte birinin alaturka tuvalet taşlı olması sağlanır. (3) Tuvaletlerde yeterli sayıda pisuar ve lavabo bulundurulur. Resmî binalar, işyeri, büro, fabrika gibi yerlerde çalışan sayısı, mağaza, alışveriş merkezi, çarşı, pasaj gibi yerlerde tahmini müşteri sayısı, lokanta, sinema, tiyatro gibi yerlerde oturma sayısı, otel ve benzeri konaklama tesislerinde yatak sayısı ve bu hesaplamalara dâhil olarak ziyaretçi sayıları ve diğer farklı özellikler dikkate alınarak yeterli tuvalet ayrılır. (4) Birden fazla kullanımı haiz binalarda her kullanım için bu maddedeki kriterlere göre ayrı ayrı değerlendirme yapılır. Uluslararası kurallara tabi yapılarda bu Yönetmelikte belirtilenden az olmamak kaydıyla uluslararası kuralların gerektirdiği sayıda tuvalet yapılması zorunludur. (5) Umumî binalarda çalışan, müşteri ve ziyaretçi gibi tüm kullanıcıların ihtiyaçlarının karşılanması amacıyla kapasite hesabına göre belirlenen büyüklük ve sayıda erişilebilirlik standardına uygun engelli tuvaleti yapılır. Çay ocakları MADDE 49- (1) Büro, iş hanı, alışveriş merkezi, pasaj gibi ticari binalarla, sanayi tesislerinde; kullanma alanı en az 3 m² olmak, 0.45 x 0.45 metre ebadında hava bacasıyla havalandırılmak, bir ateş bacasıyla irtibatlandırılmak kaydıyla çay ocakları bağımsız bölüm olarak düzenlenebilir. (2) Çay ocaklarının nizamı ışıklıktan veya doğrudan ışık ve hava alması halinde hava bacasına gerek yoktur. Yığma, ahşap ve kâgir yapılarda aranan şartlar MADDE 50- (1) Binalar, güncel teknik mevzuat ile fen ve sanat kurallarına uygun olarak; a) Binayı etkiyebilecek bileşik etkilere karşı yeterli dayanıma sahip olacak ve etkileri güvenli bir şekilde zemine aktarabilecek ve aynı zamanda civar yapılara herhangi bir zarar vermeyecek şekilde, b) Temel zemininde oluşabilecek oturma, kabarma, büzülme ve donma sebebiyle yapı stabilitesi bozulmayacak biçimde, tasarlanarak inşa edilmek zorundadır. Bodrumlar MADDE 51- (1) Katı yakıt kullanan sobalı binaların bodrum veya zemin katlarında veya teknik olarak bodrum kat tesis edilememesi durumunda yüksekliği 2.20 metreyi geçmemek üzere bahçelerinde; ortak alan niteliğini haiz olmak ve eklenti ihdas etmemek kaydıyla her bağımsız bölüm için en az 5 m², en fazla 10 m² odunluk, kömürlük veya depolama yeri ayrılması zorunludur. (2) Bodrum kapısı tamamen tretuvar üzerinde kalan fazla meyilli yollar dışında yapılacak ön bahçesiz binalarda, yol cephesinde bodrum girişi yapılamaz. (3) Toprağa dayalı bodrum katlarda bulunan konutlarda oturma odası ve bir yatak odasının; taban döşemesinin üst seviyesinin tabii veya tesviye edilmiş zemine gömülü olmaması, doğal aydınlatma ve havalandırmasının pencere açılmak suretiyle sağlanması, sel, taşkın ve su baskınlarına karşı tedbirlerin alınmış olması zorunludur. Bu bağımsız bölümlerin kısmen veya tamamen tabii ve tesviye edilmiş zemin altında kalan duvarlarında pencere açılamaz. (4) Ticari alanlarda yapılan binaların ticari amaçla kullanılan bodrum katlarında döşemenin zemine gömülü olmama şartı aranmaz. Bu tür binalarda suni havalandırmanın sağlanması ile engellilerin dolaşımına olanak sağlayan erişilebilirlik standartlarına uygun rampa, yürüyen bant ve benzeri önlemler alınır. (5) Konut alanında kalmakla birlikte, ilgili idare meclisince yol boyu ticaret kararı alınan yol güzergâhlarında zemin katta, halkın günlük ihtiyaçlarını karşılamaya dönük olarak ticaret yapılabilir. Bu kullanımların bodrum katlarında içten bağlantılı piyesleri olabilir. Bu piyesler binanın ortak alanları ve müştemilatlarıyla irtibatlandırılamaz. Ancak, köşe başı veya köşe başından başka iki yola cephesi olan parsellerde yapılacak binaların yola cephesi bulunan bodrum katlarına ticari kullanımlı bağımsız bölüm yapılabilir. Bu bölümlerin üst ve alt kattaki mekânlarla içten bağlantısı sağlanabilir. Ticari kullanımların altında konut yapılamaz. (6) Toprağa dayalı tüm bodrum katlarda, dış etkilere karşı ısı ve su yalıtımı yapılması zorunludur. (7) Bina etrafında mütemadi kuranglez tesis edilemez. Kuranglezlerden giriş çıkış yapılamaz. Ancak, yol cephesinde bulunmayan kuranglezlerinden kaçış amacıyla çıkış tertiplenebilir. Kuranglezlerde sel, taşkın ve su baskınlarına karşı tedbirlerin alınmış olması zorunludur. (8) Arazi eğiminden faydalanmak amacıyla veya mimari nedenlerle, binalar bloğunun, bir binanın veya bağımsız bir dairenin; belirlenen bina yüksekliğini aşmamak, belirli piyesler için tespit olunan asgari kat yüksekliklerine veya bu Yönetmeliğin diğer hükümlerine aykırı olmamak şartı ile çeşitli katlarda ve/veya farklı taban ve/veya tavan seviyelerinde düzenlenmesi mümkündür. Ayrıca, zemin katların binanın kot aldığı yol cephesi üzerinde bulunmayan piyesleri ile yol cephesinde yer alan piyeslerinin yol cephesinde kalmayan ve piyes derinliğinin yarısını aşmayan bir kısım alanları, zemin kat kotundan farklı kotta düzenlenebilir. Müştemilatlar MADDE 52- (1) Binaların müştemilat kısımları, mümkün ise binanın bodrumunda, aksi halde bahçede tertiplenir. (2) 4 tarafı yol ile çevrili istisnai parseller dışında esas binaların yol tarafındaki cephe hatlarına tecavüz eden müştemilat binası yapılamaz. Bu gibi istisnai parsellerde müştemilat binalarının yapılacağı yeri tayine idare yetkilidir. (3) Müştemilat binalarının: a) Dar kenarı 4.00 metreden, en yüksek noktasının tabii zeminden yüksekliği 2.50 metreden fazla olamaz. b) Binaya bitişik oldukları takdirde, komşu parsel sınırına, aksi halde binaya ve ayrıca komşu parsel sınırına uzaklıkları bu Yönetmelikle veya planla belirlenen miktarlardan az olamaz. c) Yapı cinsleri ahşap olamaz. ç) Parsel durumu müsait olduğu takdirde esas binanın inşasından önce de yapılması mümkündür. d) Kapıcı dairesi, garaj, odunluk, kömürlük, depo, mutfak, çamaşırhane ve benzeri hizmetler için olup, maksadı dışında kullanılamaz. (4) Müştemilatlar mimari projede ve vaziyet planında gösterilir. Bahçede yapılmasının zorunlu olduğu hallerde; bu Yönetmelikte veya planında belirtilen şartlara ve çekme mesafelerine uyularak yapılır. Paratonerler MADDE 53- (1) İçinde patlayıcı madde bulundurulan yerlerle, sivri ve yüksek bina ve tesislere Binaların Yangından Korunması Hakkında Yönetmelik gereği, TSE Standartlarına uygun paratoner konması mecburidir. ALTINCI BÖLÜM Projeler ve Yapı İzin Belgeleri Proje ve yapı izin belgelerine ilişkin hususlar MADDE 54- (1) Projeler ve yapı izin belgelerine ilişkin hususlarda; a) Yapı ruhsatına ilişkin genel hükümlere ilişkin olarak Planlı Alanlar İmar Yönetmeliğinin 54 üncü maddesi, b) Yapı ruhsatı işlemlerine ilişkin olarak Planlı Alanlar İmar Yönetmeliğinin 55 inci maddesi, c) Kamu alanlarında yapılacak yapılarda ruhsata ilişkin olarak Planlı Alanlar İmar Yönetmeliğinin 56 ncı maddesi, ç) Yapı projelerine ilişkin olarak Planlı Alanlar İmar Yönetmeliğinin 57 nci maddesi, d) Binalarda tasarruf tedbirleri ve iklim değişikliğine dair ilkelere ilişkin olarak Planlı Alanlar İmar Yönetmeliğinin 57/A maddesi, e) Esaslı tadilata ilişkin olarak Planlı Alanlar İmar Yönetmeliğinin 58 inci maddesi, f) Yapı ruhsatı gerekmeyen inşai faaliyetlere ilişkin olarak Planlı Alanlar İmar Yönetmeliğinin 59 uncu maddesi, g) İstinat duvarlarına ilişkin olarak Planlı Alanlar İmar Yönetmeliğinin 60 ıncı maddesi, ğ) Muvakkat yapıya ilişkin olarak Planlı Alanlar İmar Yönetmeliğinin 61 inci maddesi, h) Elektronik haberleşme istasyonlarına ilişkin olarak Planlı Alanlar İmar Yönetmeliğinin 62 nci maddesi, ı) Şantiye binaları hakkında Planlı Alanlar İmar Yönetmeliğinin 63 üncü maddesi, i) Yapı kullanma iznine ilişkin olarak Planlı Alanlar İmar Yönetmeliğinin 64 üncü maddesi, j) Yapı kullanma izinlerinde başvuru sahibinden bilgi ve belge istenmesine ilişkin esaslar hakkında Planlı Alanlar İmar Yönetmeliğinin 65 inci maddesi, k) Mimari estetik komisyonları hakkında Planlı Alanlar İmar Yönetmeliğinin 66 ncı maddesi, uygulanır. YEDİNCİ BÖLÜM Denetime Dair Hükümler Bakanlığın denetim yetkisi MADDE 55- (1) Bakanlığın denetim yetkisine ilişkin hususlarda Planlı Alanlar İmar Yönetmeliğinin 67 nci maddesine uyulur. Fenni mesuliyet MADDE 56- (1) Fenni mesuliyet hizmetlerine ilişkin hususlarda Planlı Alanlar İmar Yönetmeliğinin 68 inci maddesine uyulur. SEKİZİNCİ BÖLÜM Yönetmeliğin Uygulanmasına İlişkin Esaslar Yönetmeliğin uygulanmasına ilişkin esaslar MADDE 57- (1) Yönetmeliğin uygulanmasına ilişkin esaslar hakkında Planlı Alanlar İmar Yönetmeliğinin 69 uncu maddesine uyulur. (2) Bu Yönetmelik kapsamında düzenlenmesi gereken taahhütnameler, tutanaklar, yapı denetim defteri, yapı tatil zaptı, yapı kullanma izin belgesi formu ve yapı ruhsatı formu hakkında Planlı Alanlar İmar Yönetmeliğinin eklerinde yer alan örnekler ve formlar kullanılır. DOKUZUNCU BÖLÜM Çeşitli ve Son Hükümler Bakanlık denetçilerinin yetkilendirilmesi ve özellikleri GEÇİCİ MADDE 1- (1) Bakanlık denetçilerinin yetkilendirilmesi ve özellikleri hakkında Planlı Alanlar İmar Yönetmeliğinin geçici 1 inci maddesine uyulur. Mevcut teşekkül GEÇİCİ MADDE 2- (1) Mevcut teşekkül hakkında Planlı Alanlar İmar Yönetmeliğinin geçici 2 nci maddesine uyulur. Mevcut yapı ruhsatı başvuruları GEÇİCİ MADDE 3- (1) Mevcut yapı ruhsatı başvuruları hakkında Planlı Alanlar İmar Yönetmeliğinin geçici 3 üncü maddesine uyulur. Mevcut haberleşme istasyonları GEÇİCİ MADDE 4- (1) Mevcut haberleşme istasyonları hakkında Planlı Alanlar İmar Yönetmeliğinin geçici 4 üncü maddesine uyulur. Yürürlük MADDE 58- (1) Bu Yönetmelik yayımı tarihinde yürürlüğe girer. Yürütme MADDE 59- (1) Bu Yönetmelik hükümlerini Hatay Büyükşehir Belediye Başkanı yürütür. "
"KİŞİSEL VERİLERİ KORUMA KURUMU DİSİPLİN AMİRLERİ YÖNETMELİĞİ   Amaç MADDE 1- (1) Bu Yönetmeliğin amacı; Kişisel Verileri Koruma Kurumunda görev yapan Devlet memurlarının disiplin amirlerini belirlemektir. Kapsam MADDE 2- (1) Bu Yönetmelik, Kişisel Verileri Koruma Kurumunda 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat MADDE 5- (1) Disipline ilişkin usul ve esaslar bakımından 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik MADDE 6- (1) 17/5/2019 tarihli ve 30777 sayılı Resmî Gazete’de yayımlanan Kişisel Verileri Koruma Kurumu Disiplin Amirleri Yönetmeliği yürürlükten kaldırılmıştır. Yürürlük MADDE 7- (1) Bu Yönetmelik yayımı tarihinde yürürlüğe girer. Yürütme MADDE 8- (1) Bu Yönetmelik hükümlerini Kişisel Verileri Koruma Kurumu Başkanı yürütür.   Eki için tıklayınız. "
"KAPADOKYA ALAN BAŞKANLIĞI ÜCRETE TABİ BAŞVURULAR VE SUNULACAK HİZMETLER KARŞILIĞI ALINACAK ÜCRETLERE İLİŞKİN USUL VE ESASLAR HAKKINDA YÖNETMELİK   BİRİNCİ BÖLÜM Başlangıç Hükümleri Amaç ve kapsam MADDE 1- (1) Bu Yönetmeliğin amacı, 23/5/2019 tarihli ve 7174 sayılı Kapadokya Alanı Hakkında Kanuna ekli harita ve koordinat listesinde sınırları belirtilen Kapadokya Alanının tarihi ve kültürel değerleri ile jeolojik/jeomorfolojik dokusunun ve doğal kaynak değerlerinin korunmasını, yaşatılmasını, geliştirilmesini, tanıtılmasını, gelecek kuşaklara aktarılmasını, planlanmasını, yönetilmesini ve denetlenmesini sağlamak üzere kurulan Kapadokya Alan Başkanlığına yapılacak ücrete tabi başvurular ile sunulacak hizmetler karşılığı alınacak ücretlere ilişkin usul ve esasları düzenlemektir. Dayanak MADDE 2- (1) Bu Yönetmelik, 38 sayılı Kapadokya Alan Başkanlığı Hakkında Cumhurbaşkanlığı Kararnamesinin 9 uncu maddesinin üçüncü fıkrasına dayanılarak hazırlanmıştır. Tanımlar MADDE 3- (1) Bu Yönetmelikte geçen; a) Bakan: Kültür ve Turizm Bakanını, b) Bakanlık: Kültür ve Turizm Bakanlığını, c) Başkan: Kapadokya Alan Başkanını, ç) Başkanlık: Kapadokya Alan Başkanlığını, d) İdarenin En Üst Amiri: Bu Yönetmeliğin uygulanmasında Kapadokya Alan Başkanını, e) Kapadokya Alanı: 7174 sayılı Kanuna ekli harita ve koordinat listesinde sınırları belirtilen ve bu Kanunun uygulanmasında Başkanlığın yetkili ve görevli olduğu alanı, f) Kapadokya Alan Planları: Kapadokya Alanının korunması, geliştirilmesi, yönetimi, tanıtılması, koruma esasları ve kullanma şartlarının belirlenmesi, bölgenin sağlıklaştırılması, yenilenmesi, açık alan sistemi yaya dolaşımı, taşıt ulaşımı ve altyapı tesislerinin tasarım esasları ile bölge halkının sosyal ve ekonomik yapısının iyileştirilmesi konularında hedefleri, stratejileri ve kararları belirleyen her tür ve ölçekteki planları, g) Komisyon: 7174 sayılı Kanunun 5 inci maddesinde düzenlenen Kapadokya Alan Komisyonunu, ifade eder. İKİNCİ BÖLÜM Ücretlerin Belirlenmesi ve Tahsili Alınacak ücretlerin belirlenmesi MADDE 4- (1) Başkanlığa yapılacak başvurular ile Başkanlıkça sunulacak hizmetler karşılığında alınacak ücretler Ek-1’de yer alan listelerde gösterilir. (2) Ücretler her yıl, bir önceki yıla ilişkin olarak 4/1/1961 tarihli ve 213 sayılı Vergi Usul Kanununun mükerrer 298 inci maddesi uyarınca tespit ve ilan edilen yeniden değerleme oranında, takvim yılı başından geçerli olmak üzere artırılarak uygulanır. Ücretlerin bu suretle hesabında bir Türk Lirasının küsuru dikkate alınmaz. Bu fıkra hükmü nispi olarak hesaplanan ücretler açısından uygulanmaz. Bu Yönetmeliğin Ek-1’inde yer alan ücretler listesi her yılın Ocak ayında güncellenerek Başkanlığın internet sitesinde yayımlanır. Ücretlerin tahsili MADDE 5- (1) Ücretler, başvuru sırasında ve hizmetin gerçekleştirilmesinden önce peşin olarak tahsil edilir. (2) Kanuni görev, acil haller, hizmetin özelliği ve zorunluluğu gibi nedenlerle, kişilerin başvurusuna bağlı olmadan yerine getirilmesi gereken hizmet bedelleri, hizmetin görülmesinden sonra hesaplanarak genel hükümlere göre tahsil edilir. (3) Tahsil işlemleri, Başkanlığın bünyesinde oluşturulacak büroda idarenin kendi mevzuatına göre görevlendirilecek personel tarafından gerçekleştirilir. (4) Ücretler idarenin banka hesabına veya veznesine ödenir. Tahsil edilen ücretlere ait bedeller idarenin bütçesine gelir kaydedilir. Tahsil belgesi ibraz edilmeyen konular değerlendirilmez. ÜÇÜNCÜ BÖLÜM Son Hükümler Yürürlük MADDE 6- (1) Bu Yönetmelik yayımı tarihinde yürürlüğe girer. Yürütme MADDE 7- (1) Bu Yönetmelik hükümlerini Kapadokya Alan Başkanı yürütür.   Ekleri için tıklaynız. "
"KÜLTÜR VE TURİZM BAKANLIĞI DİSİPLİN AMİRLERİ YÖNETMELİĞİ   Amaç MADDE 1- (1) Bu Yönetmeliğin amacı; Kültür ve Turizm Bakanlığında görev yapan Devlet memurlarının disiplin amirlerini belirlemektir. Kapsam MADDE 2- (1) Bu Yönetmelik, Kültür ve Turizm Bakanlığı merkez, taşra ve yurtdışı teşkilatında 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri MADDE 4- (1) Bu Yönetmelik kapsamında görev yapan Devlet memurlarının disiplin amirleri  Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik MADDE 6- (1) 12/4/2012 tarihli ve 28262 sayılı Resmî Gazete’de yayımlanan Kültür ve Turizm Bakanlığı Personeli Disiplin Amirleri Yönetmeliği yürürlükten kaldırılmıştır. Yürürlük MADDE 7- (1) Bu Yönetmelik yayımı tarihinde yürürlüğe girer. Yürütme MADDE 8- (1) Bu Yönetmelik hükümlerini Kültür ve Turizm Bakanı yürütür.   Ekleri için tıklayınız. "
"TAPU VE KADASTRO GENEL MÜDÜRLÜĞÜ DİSİPLİN AMİRLERİ YÖNETMELİĞİ   Amaç MADDE 1- (1) Bu Yönetmeliğin amacı; Tapu ve Kadastro Genel Müdürlüğünde görev yapan Devlet memurlarının disiplin amirlerini belirlemektir. Kapsam MADDE 2- (1) Bu Yönetmelik, Tapu ve Kadastro Genel Müdürlüğünde 14/7/1965 tarihli ve 657 sayılı Devlet Memurları Kanununa göre görev yapan Devlet memurları hakkında uygulanır. Dayanak MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi ile 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri MADDE 4- (1) Bu Yönetmelik kapsamında görev yapan Devlet memurlarının disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat MADDE 5- (1) Disipline ilişkin usul ve esaslar bakımından, 657 sayılı Kanun ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik MADDE 6- (1) 31/10/2003 tarihli ve 25275 sayılı Resmî Gazete’de yayımlanan Tapu ve Kadastro Genel Müdürlüğü Disiplin Amirleri Yönetmeliği yürürlükten kaldırılmıştır. Yürürlük MADDE 7- (1) Bu Yönetmelik yayımı tarihinde yürürlüğe girer. Yürütme MADDE 8- (1) Bu Yönetmelik hükümlerini Tapu ve Kadastro Genel Müdürü yürütür.   Ekleri için tıklayınız. "
"TÜRKİYE SAĞLIK VERİ ARAŞTIRMALARI VE YAPAY ZEKÂ UYGULAMALARI. ENSTİTÜSÜNÜN YAPILANMASI VE FAALİYETLERİNİN. YÜRÜTÜLMESİNE DAİR YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, Türkiye Sağlık Veri Araştırmaları ve Yapay Zekâ Uygulamaları Enstitüsünün kuruluşu, yapılanması, görev ve yetkileri ile çalışma usul ve esaslarını düzenlemektir. (2) Bu Yönetmelik, Türkiye Sağlık Veri Araştırmaları ve Yapay Zekâ Uygulamaları Enstitüsünün yapılanması, faaliyetleri ve bunlara ilişkin iş ve işlemleri kapsar. Dayanak. MADDE 2- (1) Bu Yönetmelik, 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 665 inci maddesi ile 672 nci maddesinin ikinci fıkrasına dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Ar-Ge: Sağlık bilim ve teknolojileri alanındaki araştırma ve geliştirme faaliyetlerini,. b) Bakanlık: Sağlık Bakanlığını,. c) Başkan: Türkiye Sağlık Enstitüleri Başkanını,. ç) Başkanlık: Türkiye Sağlık Enstitüleri Başkanlığını,. d) Enstitü (TÜYZE): Türkiye Sağlık Veri Araştırmaları ve Yapay Zekâ Uygulamaları Enstitüsünü,. e) Enstitü Başkanı: Türkiye Sağlık Veri Araştırmaları ve Yapay Zekâ Uygulamaları Enstitüsü Başkanını,. f) Enstitü Başkanlığı: Türkiye Sağlık Veri Araştırmaları ve Yapay Zekâ Uygulamaları Enstitüsü Başkanlığını,. g) Yönetim Kurulu: Türkiye Sağlık Enstitüleri Başkanlığı Yönetim Kurulunu,. ifade eder. İKİNCİ BÖLÜM. Enstitünün Görev ve Yetkileri. Enstitünün görev ve yetkileri. MADDE 4- (1) Türkiye Sağlık Veri Araştırmaları ve Yapay Zekâ Uygulamaları Enstitüsünün görev ve yetkileri şunlardır:. a) Türkiye’de sağlık verisi araştırmaları ve sağlık alanında yapay zekânın kullanımı konusunda ülkemizin rekabet gücünü artırmak ve sağlık hizmetlerinin etkinliğinin artırılmasına yönelik bilimsel ve teknolojik ihtiyacı karşılamak üzere yenilikçi ve öncü araştırmalar yapmak ve bu tür araştırmaları desteklemek. b) Kliniklerde toplanan laboratuvar tetkikleri veya X-Ray, MR ve BT gibi radyolojik görüntüler ve patolojik görüntüler ile hekimler için hastalık özelinde karar destek sistemlerinin geliştirilmesi için araştırmalar yapmak ve kamu kurumları, yükseköğretim kurumları, Ar-Ge merkezleri gibi kurumlarda bu tür araştırmaların yapılmasını desteklemek. c) Toplanan klinik veriler ve radyolojik görüntüler ile bunların güvenilir değerlendirilmesine yönelik hazırlanan referans bilgileri saklamak ve etkin bir şekilde yönetmek için altyapı oluşturmak, araştırmacılara anonimleştirilmiş verilerin bütününe veya bir kısmına düzenlenen protokoller ile erişim yolları sunmak. ç) Geliştirilen karar destek sistemlerinin sahada kullanılabilir ürünlere dönüşmesine yönelik gömülü sistem ve ağ uygulamalarını teşvik etmek ve bunların taşınabilir veya çevrimiçi kullanımı ile medikal görüntüleme cihazlarına entegrasyonu için kamu kurumları, yükseköğretim kurumları, teknoloji transfer ofisleri, Ar-Ge merkezleri ve özel sektör iş birliklerine aracı olmak. d) Sağlık veri araştırmaları ve yapay zekâ uygulamaları alanında kamu kurum ve kuruluşları, özel hukuk tüzel kişileri ve gerçek kişiler tarafından gerçekleştirilecek Ar-Ge faaliyetlerine mali ya da bilimsel destek sağlamak, bunları koordine etmek ve izlemek. e) Sağlık veri araştırmaları ve yapay zekâ uygulamaları alanındaki gelişme, buluş ve yeniliklerin sağlık hizmetlerinde kullanımına ve yaygınlaştırılmasına yönelik Ar-Ge yapmak ve/veya yaptırmak, bu maksatla Ar-Ge merkezleri ve ihtiyaç duyulan diğer birimlerin kurulması veya kurdurulması tekliflerini Yönetim Kurulunda karar oluşturulması için Başkana sunmak. f) Sağlık veri araştırmaları ve yapay zekâ uygulamaları alanında yurt içi ve yurt dışı iş birlikleri gerçekleştirmek ve ülkemizin dijital sağlık ekosisteminin oluşturulması için gerekli araştırma, geliştirme, eğitim, organizasyon ve koordinasyon çalışmalarını yürütmek. g) Ar-Ge çalışmaları sonucu geliştirilen ve/veya üretilen, veriye ve yapay zekâ yöntemlerine dayalı tekniklerin sağlık alanında kullanılmasını sağlamak amacıyla ilgili sektörlerle iş birliği ve ortaklıklar yapmak, elde edilen çıktıların ticari değere dönüştürülmesi için bu alanlardaki girişimciliği desteklemek amacıyla Yönetim Kurulu tarafından belirlenecek usul ve esaslar çerçevesinde hibe niteliğinde ve/veya geri ödemeli destekler vermek ve ön ödemede bulunmak. ğ) Sağlık veri araştırmaları ve yapay zekâ uygulamaları alanına giren hususlarda Bakanlık ile bağlı ve ilgili kuruluşları tarafından talep edilen işleri Yönetim Kurulu kararı ile yapmak veya yaptırmak. h) Bakanlık ile bağlı ve ilgili kuruluşları, yükseköğretim kurumları, özel sektör, diğer kamu kurum ve kuruluşları ve ilgili yabancı kuruluşlarla iş birliği içerisinde sağlık veri araştırmaları ve yapay zekâ alanlarında faaliyet gösteren merkezlerin kalite ve akreditasyon kurallarının belirlenmesinde Türkiye Sağlık Hizmetleri Kalite ve Akreditasyon Enstitüsüne bilimsel katkı sağlamak ve adı geçen Enstitü ile iş birliği yapmak. ı) Sağlık veri araştırmaları ve yapay zekâ alanında Ar-Ge’nin özendirilmesi, bu alandaki yeni gelişme ve teknolojilerin izlenmesi ve bu gelişmelerin uygulamaya aktarılması amacıyla seminer, sempozyum, kolokyum, kurs, konferans ve benzeri etkinlikler ile ilgili mevzuat hükümleri kapsamında sertifika verilmesi öngörülen eğitim-öğretim programları düzenlemek ve uygulamak. i) Görev alanına giren faaliyetlerle ilgili araştırmacılara bilimsel ortam temin etmek için desteklerde bulunmak, yarışmalar düzenlemek, ödül vermek ve araştırmacıların yetiştirilmesi ve geliştirilmesi için yurt içinde ve yurt dışında imkânlar sağlamak. j) Görev alanına giren faaliyetlerle ilgili danışmanlık hizmeti vermek ve görüş bildirmek üzere bilim kurulları, ulusal ve uluslararası danışma kurulları ve komisyonlar oluşturulabilmesi için Yönetim Kurulu kararı alınmasını teminen Başkana teklifte bulunmak. k) Yönetim Kurulunca belirlenecek usul ve esaslar çerçevesinde fikri ve sınai mülkiyet haklarını koruyacak ve geliştirecek şekilde yapay zeka alanındaki ulusal ve uluslararası literatür ve patentleri takip etmek, yeni patent başvuru alanlarını keşfetmek ve gerçekleştirmek, araştırmacılar adına bu süreçleri gerektiğinde karşılıksız olarak yürütmek veya desteklemek, fikri ve sınai mülkiyet hakları, lisans ve bilgi aktarımı ile ilgili girişimlerde bulunmak, fikri ve sınai mülkiyet ve lisans haklarının satın alınmasını, satılmasını ve bu konuda ortaklık yapılmasının sağlanması konusunda Başkana teklifte bulunmak. l) Uluslararası kurum ve kuruluşların sağlık veri araştırmaları ve yapay zekâ alanındaki gelişmelerle ilgili yayınlarını takip etmek, gerekli görülenleri tercüme ettirerek yayımlamak, görev ve faaliyet alanı ile ilgili yayınlar yapmak. m) Kamu kurumları ve yükseköğretim kurumları ile yapılacak protokoller çerçevesinde yüksek lisans, doktora, tıp, eczacılık, diş hekimliği, veteriner hekimlik, hemşirelik ve diğer sağlık alanlarında uzmanlık eğitimi ile doktora sonrası bilimsel çalışma yapanların bu eğitim ve çalışmalarını Enstitüde yapabilmelerine imkân sağlamak. n) Sağlık veri araştırmaları ve yapay zekâ alanında bilim ve teknolojinin geliştirilmesi amacıyla teknopark, kuluçka merkezi, teknoloji merkezi, teknoloji transfer ofisleri, proje geliştirme ve bilgi aktarım merkezleri, bilim merkezi, bilim parkı ve benzerlerinin kurulması tekliflerini Yönetim Kurulunda karar oluşturulması kapsamında Başkana sunmak ve bu amaçla faaliyet gösteren yükseköğretim kurumları ile yurt içi ve yurt dışı iş birliği ağları ve kümelenme faaliyetleri yapmak, yurt içi ve yurt dışı toplantı, proje pazarı, bilim fuarı, yarışma ve benzeri etkinlikleri düzenlemek ve desteklemek, araştırmacı eğitimi veren kurum ve programlar geliştirmek. o) Görev ve yetkileri kapsamında yurt içinde veya yurt dışında, kamu ve özel hukuk tüzel kişilerine ait sağlık kurumları, araştırma hastaneleri, üniversite hastaneleri, enstitüler, Ar-Ge merkezleri ve laboratuvarları, insan kaynağı, fiziki mekân ve altyapı, donanım, finansman dâhil her türlü kaynağı iş birliği ve/veya birlikte kullanım protokolü çerçevesinde kullanmak veya kendisine ait kaynakları kullandırmak. ö) Ülkemizin sağlık veri araştırmaları ve yapay zekâ uygulamaları alanında öncelikli politikalarının belirlenmesinde çalışmalar yapmak, Bakanlık ile bağlı ve ilgili kuruluşlarınca talep edilecek saha araştırmaları, Ar-Ge, yayın ve danışmanlık hizmetlerini yerine getirmek. p) Kamu kaynağı kullanılan projeler ile kamu kurum ve kuruluşlarının finanse ettiği projelere başvurmak ve başvuruları teşvik etmek. ÜÇÜNCÜ BÖLÜM. Enstitü Yapılanması ve Birimleri. Enstitü yapılanması. MADDE 5- (1) Enstitü; Enstitü Başkanlığı, bilim kurulları ve Enstitü bünyesinde Yönetim Kurulu kararı ile kurulacak diğer birimlerden oluşur. Enstitü Başkanı ve görevleri. MADDE 6- (1) Enstitü Başkanının en az doçentlik derecesi sahibi olması, İngilizce, Almanca ya da Fransızca dillerinden en az birini iyi derecede bilmesi ve en az on yıl yapay zekâ ile ilgili alanlarda kamu ve/veya özel sektörde çalışmış olması ve tercihen yapay zekâ ile ilgili alanlarda uluslararası nitelikli dergilerde yayımlanmış bilimsel çalışmalarının olması şartları aranır. (2) Enstitü Başkanının görevleri şunlardır:. a) Enstitüyü yönetmek ve temsil etmek. b) Enstitü bilim kurulları üyelerini Başkanın onayına sunmak. c) Enstitü bünyesinde elde edilen tüm fikri ve sınai hakların bedelli veya bedelsiz olarak devredilmesini, lisans izninin verilmesini veya bu hakların konusu ürünlerin üretim ve satışının yapılmasını ve bu amaçla şirket kurulmasını Başkana teklif etmek. ç) Enstitü tarafından sunulan hizmetler karşılığında alınacak ücretlere ilişkin fiyat tarifelerinin belirlenmesi, telif, fikri hak ve fikir ürünleri, işlenme ücreti ve benzeri ödemelerin tutar veya üst limitlerinin tespit edilmesi konularında Başkana teklifte bulunmak. d) Enstitü bilim kurullarınca kabul edilen Ar-Ge proje tekliflerinin değerlendirmesini yaparak Başkanlığa sunmak. e) Başkan tarafından uygun görülen Ar-Ge projelerinin olumlu sonuçlanabilmesi için süreci takip ve koordine etmek. f) Enstitünün yıllık birim faaliyet raporunu hazırlayarak Başkanın onayına sunmak, bunların uygulanmasını sağlamak. g) Enstitünün görev alanı ile ilgili uluslararası veya bölgesel kuruluşlara üye olması ve Enstitünün bu kuruluşlar nezdinde temsil edilmesi hususlarında Başkana teklifte bulunmak. ğ) Bu Yönetmelik ve ilgili diğer Başkanlık mevzuatı çerçevesinde Başkan tarafından verilen görevleri yürütmek. Bilim kurulları. MADDE 7- (1) Bilim kurulları, 18/12/2015 tarihli ve 29566 sayılı Resmî Gazete’de yayımlanan Türkiye Sağlık Enstitüleri Başkanlığı Bünyesinde Oluşturulacak Bilim Kurulları Hakkında Yönetmelikte belirtildiği şekilde seçilir ve çalışır. (2) Enstitü bünyesinde;. a) Sağlık Veri Organizasyonu Bilim Kurulu,. b) Yapay Zekâ Bilim Kurulu,. oluşturulur. Bilim kurulları bünyesinde ihtiyaca göre alt çalışma grupları oluşturulabilir. (3) Bu Kurullar dışında ihtiyaç duyulacak alanlarda, Türkiye Sağlık Enstitüleri Başkanlığı Bünyesinde Oluşturulacak Bilim Kurulları Hakkında Yönetmelikte belirtilen toplam kurul sayısını geçmemek kaydıyla Enstitü Başkanının teklifi ve Başkanın uygun görüşü ile Yönetim Kurulu tarafından ilave kurullar oluşturulabilir. (4) Bilim kurulları, Enstitünün bilim politikası, hedefler, çalışma usul ve esaslarının belirlenmesi ile araştırma stratejilerinin hazırlanması hususlarında tavsiyede bulunurlar. (5) Bilim kurulları, Enstitü Başkanının başkanlığında en az 6 en fazla 10 üyeden oluşur. Enstitü Başkanı bilim kurullarının da başkanlığını yürütür. Enstitü Başkanının olmadığı durumlarda, Kurullara Enstitü Başkanının görevlendireceği bir üye başkanlık yapar. (6) Üyeler, sağlık veri araştırmaları ve yapay zekâ uygulamaları ve ilgili alanlarda doktora veya uzman derecesine sahip, eser, araştırma, buluş veya çalışmalarıyla alanında temayüz etmiş veya bilimsel ve teknolojik sistem, kurum ve birimleri başarı ile kurmuş ve/veya yönetmiş olan yerli ya da yabancı kişiler arasından Enstitü Başkanının teklifi ile Başkan tarafından seçilir. (7) Bilim kurulları toplantılarına gündeme göre oy kullanmamak kaydıyla Enstitü Başkanı tarafından görüşlerine başvurulmak üzere alanında uzman, yerli ve yabancı kişiler davet edilebilir. (8) Bilim kurullarına Başkanlık dışından veya Başkanlık çalışanlarından seçilen üyelerin görev süresi iki yıldır. Görev süresi biten üye, ihtiyaç duyulması halinde aynı usulle ve süreyle tekrar görevlendirilebilir. (9) Bilim kurulları gerekli görüldüğü durumlarda Enstitü Başkanının çağrısı üzerine toplanır. Bilim kurulları, yılda en az iki defa üye tam sayısının salt çoğunluğu ile toplanır, toplantıda hazır bulunan üyelerin salt çoğunluğu ile karar alır. Bilim kurulları kararları, tavsiye niteliğindedir. Zorunlu koşullar altında bilim kurulları Enstitü Başkanının onayı ile çevrimiçi olarak toplanabilir. (10) Bilim kurulları üyelerine, Türkiye Sağlık Enstitüleri Başkanlığı Bünyesinde Oluşturulacak Bilim Kurulları Hakkında Yönetmelikte belirlenen usul ve esaslara göre huzur hakkı ödenir. (11) Bilim kurullarının görevleri şunlardır:. a) Enstitünün bilim politikası, strateji ve hedeflerinin belirlenmesinde ve çalışma programının oluşturulmasında görüş ve önerilerde bulunmak. b) Ar-Ge proje çağrı ve teklifleri hakkında tavsiye kararları almak. c) Araştırmacı yetiştirilmesi için yurt içi ve yurt dışı burs ve proje desteği sağlanması konularında gerekli kararları almak. ç) Kamu ve özel hukuka tabi tüzel kişiler ve gerçek kişilerle bilimsel iş birliğinin teşviki, koordinasyonu ve uygulanması için kararlar almak. d) Enstitünün faaliyet alanları ile ilgili yurt içinde ve yurt dışında toplantı, seminer, sempozyum, kurs, konferans ve benzeri etkinlikler ile ilgili mevzuat hükümleri kapsamında sertifikalı eğitim ve öğretim programları düzenlenmesi için kararlar almak. e) Öncelikli sorunları belirleyerek özendirilecek çalışma alanları ve araştırma projelerini değerlendirmek ve belirlemek. f) Ülkemizin yapay zekâ uygulamaları alanında öncü rol oynayabileceği alanları ve bu alanlardaki öncelikli ihtiyaçlarını belirlemek. g) Ülkemizin ihtiyaçlarını, bilimsel gelişmeler ve güncel araştırma alanlarında geliştirilebilecek iş birliği fırsatlarını değerlendirerek faaliyet planları yapmak. ğ) Ar-Ge sonucu üretilen veya geliştirilen yapay zekâ tabanlı sistemlerin üretimi ve ticarileştirilmesi amacıyla girişimciliği desteklemek ve ilgili sektörlerle iş birliği ve ortaklıklar yapılması için kararlar almak. DÖRDÜNCÜ BÖLÜM. Son Hükümler. Yürürlük. MADDE 8- (1) Bu Yönetmelik yayımı tarihinde yürürlüğe girer. Yürütme. MADDE 9- (1) Bu Yönetmelik hükümlerini Türkiye Sağlık Enstitüleri Başkanı yürütür. "
"TÜRKİYE AŞI ENSTİTÜSÜNÜN YAPILANMASI VE FAALİYETLERİNİN. YÜRÜTÜLMESİNE DAİR YÖNETMELİK. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, Türkiye Aşı Enstitüsünün kuruluşu, yapılanması, görev ve yetkileri ile çalışma usul ve esaslarını düzenlemektir. (2) Bu Yönetmelik, Türkiye Aşı Enstitüsünün yapılanması, faaliyetleri ve bunlara ilişkin iş ve işlemleri kapsar. Dayanak. MADDE 2- (1) Bu Yönetmelik, 4 sayılı Bakanlıklara Bağlı, İlgili, İlişkili Kurum ve Kuruluşlar ile Diğer Kurum ve Kuruluşların Teşkilatı Hakkında Cumhurbaşkanlığı Kararnamesinin 665 inci maddesi ve 672 nci maddesinin ikinci fıkrasına dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Ar-Ge: Sağlık bilimi ve teknolojileri alanındaki araştırma ve geliştirme faaliyetlerini,. b) Bakanlık: Sağlık Bakanlığını,. c) Başkan: Türkiye Sağlık Enstitüleri Başkanını,. ç) Başkanlık: Türkiye Sağlık Enstitüleri Başkanlığını,. d) Enstitü (TAE): Türkiye Aşı Enstitüsünü,. e) Enstitü Başkanı: Türkiye Aşı Enstitüsü Başkanını,. f) Enstitü Başkanlığı: Türkiye Aşı Enstitüsü Başkanlığını,. g) Yönetim Kurulu: Türkiye Sağlık Enstitüleri Başkanlığı Yönetim Kurulunu,. ifade eder. İKİNCİ BÖLÜM. Enstitünün Görev ve Yetkileri. Enstitünün görev ve yetkileri. MADDE 4- (1) Türkiye Aşı Enstitüsünün görev ve yetkileri şunlardır:. a) Aşı ihtiyacı, aşı geliştirilmesi, aşı teknolojileri ve aşı uygulamaları alanında Ar-Ge yapmak, kamu kurum ve kuruluşları, özel hukuk tüzel kişileri ve gerçek kişiler tarafından gerçekleştirilecek Ar-Ge faaliyetlerine mali ve/veya bilimsel destek sağlamak, koordine etmek, izlemek. b) Yurt içinde veya yurt dışında, kamu veya özel hukuk tüzel kişilerine ait sağlık kurumları, araştırma hastaneleri, üniversite hastaneleri, enstitüler, Ar-Ge merkezleri ile iş birliği ve/veya birlikte kullanım protokolü çerçevesinde, laboratuvarlar, insan kaynağı, fiziki mekân ve altyapı, donanım, finansman dâhil her türlü kaynağı kullanmak veya kendisine ait kaynakları kullandırmak. c) Aşı ihtiyacı, aşı geliştirilmesi, aşı teknolojileri ve aşı uygulamaları alanında Ar-Ge merkezleri, mükemmeliyet merkezleri ve ihtiyaç duyulan diğer birimlerin kurulması veya kurdurulmasına yönelik teklifleri Başkana sunmak. ç) Ar-Ge faaliyetleri ve sonrasında Ar-Ge faaliyetlerine olanak tanıyacak teknik uzmanlık (know-how) transferi sonucu geliştirilen ve/veya üretilen teknik ve yöntemler dikkate alınarak aşı, aşı içerisinde yer alan diğer bileşenlerin geliştirilmesine yönelik ilgili sektörlerle iş birliği ve ortaklıklar yapmak; elde edilen çıktıların ticari değere dönüştürülmesini ve bu alanlardaki girişimciliği desteklemek; Yönetim Kurulu tarafından belirlenecek usul ve esaslar çerçevesinde hibe niteliğinde ve/veya geri ödemeli destekler vermek ve ön ödemede bulunmak. d) Aşı geliştirilmesi ve üretilmesi konularında Bakanlık ile bağlı ve ilgili kuruluşları tarafından talep edilen işleri Yönetim Kurulunun değerlendirmesi ve kararı ile yapmak veya yaptırmak. e) Aşı ihtiyacı, aşı geliştirilmesi, aşı teknolojileri ve aşı uygulamaları ile Enstitünün diğer faaliyet alanlarında Ar-Ge’nin özendirilmesi, bu alandaki yeni gelişme ve teknolojilerin izlenmesi ve bu gelişmelerin uygulamaya aktarılması amacıyla seminer, sempozyum, çalıştay, kurs, konferans ve benzeri etkinlikler ile ilgili mevzuat hükümleri çerçevesinde sertifika verilmesi öngörülen eğitim-öğretim programlarını düzenlemek ve uygulamak. f) Aşı Ar-Ge çalışmaları, preklinik çalışmalar, klinik çalışmalar, süreç geliştirme ve üretim faaliyetleri ile ilgili danışmanlık hizmeti vermek ve görüş bildirmek ve bu amaca yönelik olarak ulusal ve uluslararası danışma kurulları ve komisyonlar oluşturulabilmesi için Yönetim Kurulu kararı alınmasını teminen Başkana teklifte bulunmak. g) Tamamı veya bir kısmı ülkemizde geliştirilen veya teknoloji transferi yapılarak üretilmesi planlanan aşıların klinik kullanım öncesi ve sonrası klinik çalışmaların ülke içinde ve ülke dışında planlanması, fizibilite ve devam çalışmalarına bilimsel ve teknik destek vermek, takip ve koordine etmek, denetlemek ve sonuçlarını değerlendirerek bilimsel paylaşımına destek vermek. ğ) Yönetim Kurulunca belirlenecek usul ve esaslar çerçevesinde fikri ve sınai mülkiyet haklarını koruyacak ve geliştirecek şekilde aşı teknolojisi ve uygulaması alanındaki fikri ve sınai mülkiyet hakları, lisans ve bilgi aktarımı amacıyla girişimlerde bulunmak, fikri ve sınai mülkiyet ile lisans haklarının satın alınması, satılması ve bu konuda ortaklık yapılmasının sağlanması konularında Başkana teklifte bulunmak. h) Ülkemizde aşı üretimi kapsamında teknoloji transferlerinin gerçekleştirilmesi ve izlenmesi ile ilgili altyapı ve insan gücü oluşturmak için bilimsel destek sağlamak. ı) İlgili alanlarda yüksek lisans, doktora veya tıp, veteriner hekimliği, eczacılık, biyoloji, kimya, biyomühendislik, moleküler biyoloji, biyoteknoloji, genetik, moleküler genetik, nanoteknoloji, biyokimya gibi aşı araştırmaları ve üretimi açısından ihtiyaç duyulan alanlarda uzmanlık eğitimi ile doktora sonrası bilimsel çalışma yapanların bu eğitim ve çalışmalarını Enstitü Başkanının uygun görüşü ile Enstitüde yapabilmelerine imkân sağlamak. i) Ülkemizin, mevcut ve muhtemel aşı ihtiyaçları konusunda öncelikli politikaların belirlenmesine yönelik çalışmalar yapmak, risk değerlendirmesi, saha araştırmaları, saha epidemiyolojisi ve sürveyans çalışmalarını yapmak/yaptırmak, yapılan araştırmaların Ar-Ge, yayın ve danışmanlık hizmetlerini Enstitü Başkanının uygun görüşü ile yerine getirmek. j) Ülkemizin aşı ihtiyaçları konusunda öncelikli politikaların belirlenmesine yönelik çalışmalar yapmak, Bakanlık ile bağlı ve ilgili kuruluşlarınca talep edilecek saha epidemiyolojisi ve sürveyans çalışmalarını yapmak/yaptırmak, yapılan araştırmaların yayın ve danışmanlık hizmetlerini yerine getirmek. k) Ulusal ve uluslararası proje destek programlarına başvuruda bulunmak üzere kamu kurum ve kuruluşları ile özel hukuk tüzel kişileriyle ortaklık kurarak veya münferit olarak proje önerileri hazırlamak, sunmak, başvuruda bulunmak, yürütmek ve sonuçlandırmak. l) Ülkemizde aşı alanında yetişmiş insan gücüne katkı sağlamak amacıyla ve ayrıca araştırmacı yetiştirilmesi için yurt içi ve yurt dışı burs ve proje desteği sağlanması konularında ilgili kamu kurum ve kuruluşlarıyla işbirliğinde bulunarak destek programları oluşturmak. m) Enstitünün amaçlarını ilgili kurum ve kuruluşlar ile topluma anlatmak ve tanıtmak üzere sağlığın geliştirilmesi faaliyetlerinde bulunmak. n) Enstitünün görevleri kapsamında uluslararası kurum ve kuruluşlar dâhil yurt içinde veya yurt dışında gerçek ve tüzel kişilerle eğitim alanında iş birliği yapmak ve ortak programlar geliştirmek. o) Enstitü faaliyetlerinin bilimsel mecralarda duyurulması, alandaki güncel gelişmelerin takibi ve Enstitü personelinin bu alandaki yetkinliğini artırmak amacıyla ulusal ve uluslararası seminer, sempozyum, çalıştay, kurs, kongre, konferans ve benzeri etkinliklere personelin katılımına yönelik bilimsel danışmanlık sağlamak. ÜÇÜNCÜ BÖLÜM. Enstitünün Yapılanması ve Birimleri. Enstitü yapılanması. MADDE 5- (1) Enstitü; Enstitü Başkanlığı, bilim kurulları ve Enstitü bünyesinde Yönetim Kurulu kararı ile kurulacak diğer birimlerden oluşur. Enstitü Başkanı ve görevleri. MADDE 6- (1) Enstitü Başkanının en az doçentlik derecesi sahibi olması, İngilizce, Almanca ya da Fransızca dillerinden en az birini iyi derecede bilmesi ve ilgili alanda en az on yıl kamu ve/veya özel sektörde çalışmış olması ve tercihen aşı ile ilgili alanlarda uluslararası nitelikli dergilerde yayımlanmış bilimsel çalışmalarının olması şartları aranır. (2) Enstitü Başkanının görevleri şunlardır:. a) Enstitüyü yönetmek ve temsil etmek. b) Enstitü bilim kurulları üyelerini Başkanın onayına sunmak. c) Enstitü bünyesinde elde edilen tüm fikri ve sınai hakların bedelli veya bedelsiz olarak devredilmesini, lisans izninin verilmesini veya bu hakların konusu ürünlerin üretim ve satışının yapılmasını ve bu amaçla şirket kurulmasını Başkana teklif etmek. ç) Enstitü tarafından sunulan hizmetler karşılığında alınacak ücretlere ilişkin fiyat tarifelerinin belirlenmesi, telif, fikri hak ve fikir ürünleri, işlenme ücreti ve benzeri ödemelerin tutar veya üst limitlerinin tespit edilmesi konularında Başkana teklifte bulunmak. d) Enstitü bilim kurullarınca kabul edilen Ar-Ge proje tekliflerinin değerlendirmesini yaparak Başkanlığa sunmak. e) Başkan tarafından uygun görülen Ar-Ge projelerinin başarıyla tamamlanması amacıyla süreci takip ve koordine etmek. f) Enstitünün yıllık birim faaliyet raporunun hazırlanmasını sağlayarak Başkanın onayına sunmak, bunların uygulanmasını sağlamak. g) Enstitünün görev alanı ile ilgili uluslararası veya bölgesel kuruluşlara üye olması ve Enstitünün bu kuruluşlar nezdinde temsil edilmesi hususlarında Başkana teklifte bulunmak. ğ) Bu Yönetmelik ve ilgili diğer Başkanlık mevzuatı çerçevesinde Başkan tarafından verilen görevleri yürütmek. Bilim kurulları. MADDE 7- (1) Bilimsel danışma amacı ile bilimsel görüşlerini Enstitü Başkanlığına sunmak üzere bilim kurulları, 18/12/2015 tarihli ve 29566 sayılı Resmî Gazete’de yayımlanan Türkiye Sağlık Enstitüleri Başkanlığı Bünyesinde Oluşturulacak Bilim Kurulları Hakkında Yönetmelikte belirtildiği şekilde seçilir ve çalışır. (2) Enstitü bünyesinde;. a) Aşı Ar-Ge Bilim Kurulu,. b) Endüstriyel Aşı Üretimi Bilim Kurulu,. c) Pandemi Riski Yaratan Etkenlere Yönelik Enfeksiyon Hastalıkları Bilim Kurulu,. ç) Aşı Epidemiyolojisi Bilim Kurulu,. d) Klinik Araştırma Ön Değerlendirme ve Takip Bilim Kurulu,. e) Aşı ve Bağışıklama Eğitim Bilim Kurulu,. oluşturulur. Bilim kurulları bünyesinde ihtiyaca göre alt çalışma grupları oluşturulabilir. (3) Bu kurullar dışında ihtiyaç duyulacak alanlarda, Türkiye Sağlık Enstitüleri Başkanlığı Bünyesinde Oluşturulacak Bilim Kurulları Hakkında Yönetmelikte belirtilen toplam kurul sayısını geçmemek kaydıyla Enstitü Başkanının teklifi ve Başkanın uygun görüşü ile Yönetim Kurulu tarafından ilave kurullar oluşturulabilir. (4) Bilim kurulları, Enstitünün bilim politikasının, hedeflerinin, çalışma usul ve esaslarının belirlenmesi ile araştırma stratejilerinin hazırlanması hususlarında tavsiyede bulunurlar. (5) Bilim kurulları, Enstitü Başkanının başkanlığında en az 3 en fazla 10 üyeden oluşur. Enstitü Başkanı, bilim kurullarının da başkanlığını yürütür. Enstitü Başkanının olmadığı durumlarda, Kurullara Enstitü Başkanının görevlendireceği her bilim kurulu için bilim kurulu üyelerinin arasından bir üye başkanlık yapar. Enstitü personelinden en az bir personel sekretarya görevlerini yerine getirir. Kurul kararları kayıt altına alınarak Enstitü Başkanına sunulur. (6) Üyeler, Enstitü kapsamında kurulan bilim kurullarının ilgili olduğu alanlarda yüksek lisans, doktora veya tıpta/veteriner tıpta uzmanlık derecesine sahip; eser, araştırma, buluş veya çalışmalarıyla alanında temayüz etmiş veya bilimsel ve teknolojik sistem, kurum ve birimleri başarı ile kurmuş ve/veya yönetmiş olan kişiler arasından Enstitü Başkanının teklifi üzerine Başkan tarafından seçilir. (7) Bilim kurulları toplantılarına ihtiyaca ve gündemine göre oy kullanmamak kaydıyla Enstitü Başkanı tarafından görüşlerine başvurulmak üzere alanında uzman, yerli ve yabancı kişiler davet edilebilir. (8) Bilim kurullarına Başkanlık dışından veya Başkanlık çalışanlarından seçilen üyeler iki yıl görev yaparlar. Görev süresi biten üye, ihtiyaç duyulması halinde aynı usulle ve süreyle ara vermeden en fazla üç kez olmak üzere tekrar görevlendirilebilir. (9) Bilim kurulları gerekli görüldüğü durumlarda Enstitü Başkanının çağrısı üzerine toplanır. Bilim kurulları, yılda en az iki defa, iki üyeden az olmamak kaydıyla üye tam sayısının en az yarısı ile toplanır, toplantıda hazır bulunan üyelerin salt çoğunluğu ile karar alır. Bilim kurullarının kararları, tavsiye niteliğindedir. Zorunlu koşullar altında Bilim kurulları Enstitü Başkanının onayı ile çevrimiçi olarak toplanabilir. (10) Bilim kurulları üyelerine, Türkiye Sağlık Enstitüleri Başkanlığı Bünyesinde Oluşturulacak Bilim Kurulları Hakkında Yönetmelikte belirlenen usul ve esaslara göre huzur hakkı ödenir. (11) Bilim kurullarının görevleri şunlardır:. a) Enstitünün bilim politikası, strateji ve hedeflerinin belirlenmesinde ve çalışma programının oluşturulmasında görüş ve önerilerde bulunmak. b) Ar-Ge proje çağrı ve teklifleri hakkında önerilerde bulunmak. c) Kamu ve özel hukuka tabi tüzel kişilerle ve gerçek kişilerle bilimsel iş birliğinin teşviki, koordinasyonu ve uygulanması için önerilerde bulunmak. ç) Enstitünün faaliyet alanları ile ilgili yurt içinde ve yurt dışında toplantı, seminer, sempozyum, kurs, konferans ve benzeri etkinlikler ile ilgili mevzuat hükümleri kapsamında sertifikalı eğitim ve öğretim programları düzenlenmesi için önerilerde bulunmak. d) Öncelikli sorunları belirleyerek özendirilecek çalışma alanlarını ve araştırma projelerini değerlendirmek ve önerilerde bulunmak. e) Ülkemizin aşı ile ilgili öncelikli ihtiyaç alanlarının belirlenmesi konusundaki çalışmaları değerlendirerek önerilerde bulunmak. f) Aşı geliştirilmesi konusunda güncel araştırma alanlarında kurulabilecek iş birliği fırsatlarını değerlendirerek önerilerde bulunmak. g) Ar-Ge faaliyetleri sonucunda aşı üretimi ve ticarileştirilmesi amacıyla girişimciliği desteklemek ve ilgili sektörlerle iş birliği ve ortaklıklar yapılması için önerilerde bulunmak. ğ) Pandemi riski, biyolojik terör riski taşıyan ve ayrıca epidemiyolojik önem gösteren biyolojik etkenleri değerlendirerek buna yönelik önerilerde bulunmak. DÖRDÜNCÜ BÖLÜM. Son Hükümler. Yürürlük. MADDE 8- (1) Bu Yönetmelik yayımı tarihinde yürürlüğe girer. Yürütme. MADDE 9- (1) Bu Yönetmelik hükümlerini Türkiye Sağlık Enstitüleri Başkanı yürütür. "
"TÜRKİYE ELEKTRİK DAĞITIM ANONİM ŞİRKETİ GENEL MÜDÜRLÜĞÜ. DİSİPLİN AMİRLERİ YÖNETMELİĞİ. Amaç. MADDE 1- (1) Bu Yönetmeliğin amacı, Türkiye Elektrik Dağıtım Anonim Şirketi Genel Müdürlüğünde görev yapan Devlet memurları ve sözleşmeli personelin disiplin amirlerini belirlemektir. Kapsam. MADDE 2- (1) Bu Yönetmelik, Türkiye Elektrik Dağıtım Anonim Şirketi Genel Müdürlüğünde 22/1/1990 tarihli ve 399 sayılı Kamu İktisadi Teşebbüsleri Personel Rejiminin Düzenlenmesi ve 233 sayılı Kanun Hükmünde Kararnamenin Bazı Maddelerinin Yürürlükten Kaldırılmasına Dair Kanun Hükmünde Kararnamenin 3 üncü maddesinin (b) ve (c) bentlerine göre görev yapan Devlet memurları ve sözleşmeli personel hakkında uygulanır. Dayanak. MADDE 3- (1) Bu Yönetmelik, 14/7/1965 tarihli ve 657 sayılı Devlet Memurları Kanununun 124 üncü maddesi, 399 sayılı Kanun Hükmünde Kararname ve 29/4/2021 tarihli ve 3935 sayılı Cumhurbaşkanı Kararı ile yürürlüğe konulan Devlet Memurları Disiplin Yönetmeliğinin 5 inci maddesine dayanılarak hazırlanmıştır. Disiplin amirleri. MADDE 4- (1) Bu Yönetmelik kapsamındaki personelin disiplin amirleri Ek-1 sayılı Cetvelde gösterilmiştir. Disipline ilişkin usul ve esaslar bakımından uygulanacak mevzuat. MADDE 5- (1) Disipline ilişkin usul ve esaslar bakımından, 657 sayılı Kanun, 399 sayılı Kanun Hükmünde Kararname ile Devlet Memurları Disiplin Yönetmeliği hükümleri uygulanır. Yürürlükten kaldırılan yönetmelik. MADDE 6- (1) 5/11/2020 tarihli ve 31295 sayılı Resmî Gazete’de yayımlanan Türkiye Elektrik Dağıtım Anonim Şirketi Genel Müdürlüğü Disiplin Amirleri Yönetmeliği yürürlükten kaldırılmıştır. Yürürlük. MADDE 7- (1) Bu Yönetmelik yayımı tarihinde yürürlüğe girer. Yürütme. MADDE 8- (1) Bu Yönetmelik hükümlerini Türkiye Elektrik Dağıtım Anonim Şirketi Genel Müdürü yürütür. Eki için tıklayınız. "
"ASANSÖR PİYASA GÖZETİMİ VE. DENETİMİ YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, 29/6/2016 tarihli ve 29757 sayılı Resmî Gazete’de yayımlanan Asansör Yönetmeliği (2014/33/AB) kapsamında piyasaya arz edilen ve insanların, insan ve yüklerin veya sadece yüklerin taşınmasında kullanılan asansöre yönelik gerçekleştirilecek olan piyasa gözetimi ve denetiminin ve sonucunda alınacak önlemlerin usul ve esaslarını belirlemektir. Kapsam. MADDE 2- (1) Bu Yönetmelik;. a) Garanti kapsamında bulunan asansörü,. b) Garanti süresi içerisinde bulunan ve garanti kapsamı dışına çıkmış asansörü,. kapsar. Dayanak. MADDE 3- (1) Bu Yönetmelik, 5/3/2020 tarihli ve 7223 sayılı Ürün Güvenliği ve Teknik Düzenlemeler Kanununa, 10/6/1930 tarihli ve 1705 sayılı Ticarette Tağşişin Men'i ve İhracatın Murakabesi ve Korunması Hakkında Kanuna, 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 385 inci ve 392 nci maddeleri ile 9/7/2021 tarihli ve 4269 sayılı Cumhurbaşkanı Kararı ile yürürlüğe konulan Ürünlerin Piyasa Gözetimi ve Denetimine Dair Çerçeve Yönetmelik hükümlerine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) A tipi muayene kuruluşu: TS EN ISO/IEC 17020 standardında tanımlanan diğer şartlar ile birlikte aynı standartta tanımlı muayene kuruluşu tiplerinden A tipi muayene kuruluşu olma şartlarını karşılayan ve asansörün periyodik kontrol/muayeneleri kapsamında akredite, Türkiye’de yerleşik özel kuruluş veya kamu kuruluşu niteliğindeki muayene kuruluşunu,. b) Asansör: Belirli seviyelerde hizmet veren, esnek olmayan ve yatayla 15 dereceden fazla açı yapan kılavuzlar boyunca hareket eden taşıyıcısı olan bir kaldırma tertibatını veya sabit bir seyir yolu üzerinde esnek olmayan kılavuzlar üzerinde olmasa da hareket eden kaldırma tertibatını,. c) Asansörün hizmetten men edilmesi: Asansörün ana besleme sisteminden elektriğinin kesilerek mühürlenmesini,. ç) Asansör monte eden: Asansörün tasarım, imalat, montaj ve piyasaya arzından sorumlu olan, asansöre 26/5/2021 tarihli ve 4021 sayılı Cumhurbaşkanı Kararı ile yürürlüğe konulan CE İşareti Yönetmeliği çerçevesinde CE uygunluk işaretini iliştiren ve AB uygunluk beyanı düzenleyen gerçek veya tüzel kişiyi,. d) Asansörün test ve muayenesi: Asansöre yönelik ilgili teknik düzenleme ve bu amaçla uyumlaştırılmış olan standartlar veya bunlara karşılık gelen uyumlaştırılmış Türk standartları veya teknik dosyada yer alan ve onaylanmış kuruluşlarca kabul edilmiş eşdeğer çözümler kapsamında onaylanmış kuruluş veya uygunluk değerlendirme kuruluşu tarafından yerinde gerçekleştirilen faaliyeti,. e) Bakanlık: Sanayi ve Teknoloji Bakanlığını,. f) Bakan Yardımcısı: Sanayi ve Teknoloji Bakanlığının ilgili bakan yardımcısını,. g) Bakım: 6/4/2019 tarihli ve 30737 sayılı Resmî Gazete’de yayımlanan Asansör İşletme ve Bakım Yönetmeliği kapsamında asansörün hizmete alınmasından sonra kullanım ömrü boyunca, kendisinin ve bileşenlerinin, fonksiyonlarının ve güvenlik gereklerinin, tasarlandığı veya ilgili mevzuata uygun olarak yenilendiği biçimde devamlılığını sağlamaya yönelik, asansör monte eden veya onun yetkili servisi tarafından periyodik olarak ayda en az bir defa yürütülen işlemleri,. ğ) Bina sorumlusu: Asansörün güvenli bir şekilde kullanımını sağlamak amacıyla düzenli olarak bakımını, periyodik kontrolünü ve onarımını yaptırmaktan sorumlu olan, binada/yapıda kat maliklerinin kendi aralarında seçeceği veya dışarıdan yetki vereceği kişiyi veya kat malikini veya maliklerini veya kamu binalarında/yapılarında sorumlu yetkiliyi veya ticari/hizmet amaçlı yapılarda sorumlu yetkiliyi,. h) Denetim personeli: Piyasa gözetimi ve denetimi yapmak üzere 14/7/2021 tarihli ve 31541 sayılı Resmî Gazete’de yayımlanan Sanayi ve Teknoloji Bakanlığı Piyasa Gözetimi ve Denetimi Yönetmeliğinde belirtilen şekilde denetim personel kimlik kartı almış Bakanlıkça görevlendirilen personeli,. ı) Duyusal inceleme: Asansörün herhangi bir test veya muayene işlemine tabi tutulmasından önce, denetim personelinin beş duyusu ve/veya basit ve yaygın olarak kullanımda olan ölçme veya kontrol araçları kullanılarak yapılacak fiziksel incelemeyi,. i) Garanti kapsamındaki asansör: Asansörü piyasaya arz edenin veya onun yetkili servisinin, Asansör İşletme ve Bakım Yönetmeliği kapsamında garanti süresi içerisinde bakım faaliyetini yürüttüğü asansörü,. j) Garanti süresi: Asansör İşletme ve Bakım Yönetmeliği doğrultusunda asansör monte eden tarafından piyasaya arz edilen her asansöre piyasaya arz edildiği tarih itibarıyla en az üç yıl olmak üzere verilen süreyi,. k) Genel Müdürlük: Metroloji ve Sanayi Ürünleri Güvenliği Genel Müdürlüğünü,. l) Hizmet denetimi: Asansör İşletme ve Bakım Yönetmeliği ve 4/5/2018 tarihli ve 30411 sayılı Resmî Gazete’de yayımlanan Asansör Periyodik Kontrol Yönetmeliği kapsamında asansör monte edene veya onun yetkili servisine veya bina sorumlusuna veya A tipi muayene kuruluşuna yönelik Bakanlık veya il müdürlüğü tarafından yapılan denetimi,. m) İlgili idare: Belediyeleri veya belediye sınırları dışında kalan alanlardaki yapılar için il özel idarelerini,. n) İl müdürü: Sanayi ve Teknoloji İl Müdürünü,. o) İl müdürlüğü: Sanayi ve Teknoloji İl Müdürlüğünü,. ö) İş günü: Ulusal bayram ile genel ve hafta sonu tatil günleri hariç, diğer günleri,. p) Kanun: 5/3/2020 tarihli ve 7223 sayılı Ürün Güvenliği ve Teknik Düzenlemeler Kanununu,. r) Onaylanmış kuruluş: 26/5/2021 tarihli ve 4022 sayılı Cumhurbaşkanı Kararı ile yürürlüğe konulan Uygunluk Değerlendirme Kuruluşları ve Onaylanmış Kuruluşlar Yönetmeliği kapsamında yetkilendirilen özel veya kamu kuruluşunu,. s) Periyodik kontrol: Asansör Periyodik Kontrol Yönetmeliği kapsamında asansörün güvenli kullanımına ve işletme yönünden uygun çalışıp çalışmadığına dair yaptırılacak olan muayeneyi,. ş) Piyasaya arz: Asansörün ticari veya kamu faaliyetleri kapsamında ücretli veya ücretsiz olarak kullanıma hazır hale getirilmesini,. t) PGD: Piyasa gözetimi ve denetimini,. u) Sorumlu: Tespit edilen uygunsuzluğun kendisinden kaynaklanmadığına ilişkin savunmanın uygun bulunmaması durumunda asansör monte edeni, uygun bulunması durumunda ise tespit edilen uygunsuzluğa neden olan gerçek veya tüzel kişiyi,. ü) Teknik düzenleme: Asansörün, ilgili idari hükümler de dahil olmak üzere, özellikleri, işleme veya üretim yöntemleri, bunlarla ilgili terminoloji, sembol, ambalajlama, işaretleme, etiketleme ve uygunluk değerlendirmesi işlemleri hususlarından biri veya birkaçını belirten ve uyulması zorunlu olan her türlü düzenlemeyi,. v) Uygunsuzluk: Ürünün ilgili teknik düzenlemesine uygun olmama halini,. y) Uygunluk değerlendirme kuruluşu: Kalibrasyon, test, muayene ve belgelendirme dahil olmak üzere uygunluk değerlendirme faaliyetlerini gerçekleştiren kuruluşu,. z) Uygunluk değerlendirmesi: Asansör Yönetmeliği (2014/33/AB) kapsamındaki asansörün temel sağlık ve güvenlik gereklerini karşılayıp karşılamadığını tanımlayan süreci,. aa) Yetkili servis: Asansör İşletme ve Bakım Yönetmeliği kapsamında asansörde bakım, onarım ve servis hizmetinin yürütülebilmesi için asansör monte edenin kendi adına kurduğu servis istasyonu veya gerekli olduğu durumlarda sorumluluğu kendinde olmak üzere sözleşme ile yetki verdiği gerçek veya tüzel kişiyi,. ifade eder. İKİNCİ BÖLÜM. Piyasa Gözetimi ve Denetimine İlişkin Usul ve Esaslar. Genel esaslar. MADDE 5- (1) Asansöre yönelik PGD faaliyeti, piyasaya arz edilen asansörün ilgili teknik düzenlemesinde belirtilen gereklere uygun olmasını sağlamak ve insan sağlığı ve güvenliği, tüketicilerin korunması, çevrenin korunması, kamu emniyetinin sağlanması ve diğer kamu yararının azami düzeyde korunması amacıyla Bakanlık tarafından yürütülen faaliyetleri, denetimleri ve alınan tedbirleri kapsar. (2) PGD faaliyeti, asansörün garanti kapsamında olup olmadığına bakılmaksızın garanti süresi içerisindeki asansöre yönelik gerçekleştirilir. (3) Bakanlık, asansöre ilişkin PGD faaliyetlerini denetim personeliyle yürütür, gerektiğinde önlemleri alır ve idari yaptırımları uygular. (4) Bakanlık asansöre yönelik PGD faaliyetlerini, yıllık denetim programının yanı sıra resen, ihbar ve şikâyet üzerine yapar. (5) PGD, asansörün periyodik kontrolünün yapılıp yapılmadığına bakılmaksızın gerçekleştirilir. (6) PGD, risk değerlendirmesi sonucuna bağlı olarak uygunluk, düşük risk, orta risk veya ciddi risk tespiti ile sonuçlandırılır. (7) Aşağıdaki hallerden birinin veya birkaçının gerçekleşmesi durumunda asansöre PGD gerçekleştirilebilir:. a) Asansör monte eden tarafından AB uygunluk beyanının düzenlenmiş olması. b) İlgili idare tarafından tescil belgesinin düzenlenmiş olması. c) Asansöre ilişkin montaj faturasının düzenlenmiş olması. ç) Asansöre ait tescil öncesi ilk periyodik kontrol raporunun düzenlenmiş olması. d) Asansöre ilişkin garanti belgesinin düzenlenmiş olması. (8) Asansörün piyasaya arz tarihinin tespiti aşamasında sırasıyla; ilgili idare tarafından düzenlenen tescil belgesinde yer alan AB uygunluk beyanı tarihi, tescil öncesi ilk periyodik kontrol tarihi, asansöre ilişkin montaj faturası tarihi, asansöre ilişkin garanti belgesinin düzenleme tarihi, asansör monte eden tarafından düzenlenen AB uygunluk beyanı tarihi göz önünde bulundurulur. (9) Yedinci ve sekizinci fıkralar kapsamında asansör monte edene ait bilgi ve belgelerin bulunamaması durumunda, PGD süreci başlatılmaz. Bu asansörün periyodik kontrolü gerçekleştirilmiş ise Asansör Periyodik Kontrol Yönetmeliği kapsamında periyodik kontrol süreci devam ettirilir. Periyodik kontrolünün gerçekleştirilmemiş olması durumunda ise asansör, periyodik kontrole yönlendirilir. (10) Asansöre yönelik PGD, aşağıdaki esaslar çerçevesinde yapılır:. a) PGD, asansöre ve asansör monte edene ait bilgi ve belgelerin incelenmesi ve/veya ürünün duyusal incelemesi şeklinde gerçekleştirilir. İl müdürlüğü denetim personelince yapılan risk değerlendirmesi ile diğer incelemeler neticesinde asansörde orta risk veya ciddi risk şüphesi tespitinde bulunulması halinde asansör test ve muayeneye yönlendirilir. Ciddi risk şüphesi tespiti durumunda, test ve muayene faaliyeti gerçekleştirilinceye kadar asansörün kullandırılmasına bina sorumlusunca izin verilmez. Asansörün duyusal inceleme sonucunda uygun veya düşük riskli olduğuna ilişkin bir tespit yapılması durumunda, denetim personeli tarafından test ve muayeneye yönlendirilmeden de denetim sonuçlandırılabilir. b) PGD faaliyetleri sırasında ürünün uygunluk değerlendirme işlemlerinde yer almayan onaylanmış kuruluşun veya uygunluk değerlendirme kuruluşunun test ve muayene imkânlarından yararlanılır. Test ve muayene sonucuna göre karar verme yetkisi Bakanlık merkez teşkilatı veya il müdürlüğüne aittir. (11) Bu Yönetmelik kapsamında bulunmayan veya yedinci fıkra doğrultusunda PGD faaliyeti yürütülemeyen asansöre ilişkin denetim aşağıdaki esaslar çerçevesinde yürütülür:. a) Asansöre ilişkin Asansör İşletme ve Bakım Yönetmeliği ve Asansör Periyodik Kontrol Yönetmeliği kapsamında hizmet denetimi yapılır. b) Periyodik kontrolü yapılmamış asansörün periyodik kontrolünün yaptırılması için ilgili idareye, bina sorumlusuna ve A tipi muayene kuruluşuna bildirim yapılır. Denetimin şekli. MADDE 6- (1) PGD, durumun gereklerine göre aşağıdaki hususlardan bir veya birkaçını kapsayacak şekilde yapılır:. a) İlgili teknik düzenlemenin öngördüğü işaretler ve/veya belgeler üzerinden inceleme. b) Duyusal inceleme. c) Test ve muayene. ç) Asansör monte edeni ilgili mevzuat ve teknik düzenlemeler hakkında bilgilendirme. (2) Denetime ilişkin tespit, risk değerlendirmesi sonucuna göre yapılır. Risk değerlendirmesi test ve muayene hizmeti alınarak veya alınmaksızın yapılabilir. Test ve muayene. MADDE 7- (1) Test ve muayene hizmetine ihtiyaç duyulması halinde, PGD tutanağının ilgili bölümü doldurulur. Söz konusu asansöre müdahale edilmemesi gerektiği, asansör monte edene, bakım faaliyetini yürüten yetkili servise ve bina sorumlusuna tutanakla bildirilir veya resmi yazı ile iletilir. (2) Test ve muayene yapılacak asansöre ilişkin PGD tutanağının bir kopyası, il müdürlüğü tarafından belirlenen onaylanmış kuruluşa veya uygunluk değerlendirme kuruluşuna, test ve muayene hizmeti talep yazısı ekinde üç iş günü içerisinde iadeli taahhütlü posta ile veya 6/12/2018 tarihli ve 30617 sayılı Resmî Gazete’de yayımlanan Elektronik Tebligat Yönetmeliği hükümlerine uygun olarak iletilir ve elektronik ortamda gönderilir. (3) Onaylanmış kuruluş veya uygunluk değerlendirme kuruluşu talebin kendisine ulaşmasından itibaren söz konusu asansöre yönelik test ve muayene planını il müdürlüğü ile müştereken belirler. (4) İl müdürlüğü personeli gözlemci olarak test ve muayeneye iştirak eder. (5) İl müdürlüğü, test ve muayene planını asansör monte edene ve bakım faaliyetini yürüten yetkili servise ileterek test ve muayeneye davet eder. Asansör monte edenin veya asansör monte edenin yetkili servisinin test ve muayeneye iştirak etmesi zorunludur. Ancak test ve muayeneye katılım sağlanmamış olması, söz konusu işlemin gerçekleştirilmesine engel teşkil etmez. (6) Onaylanmış kuruluş veya uygunluk değerlendirme kuruluşu, test ve muayene talebinin kendisine iletildiği tarihten itibaren en geç on iş günü içerisinde asansörün monte edildiği yerde test ve muayeneyi yapar, sonucunu bir raporla tespit eder ve bu raporu test ve muayene tarihinden itibaren üç iş günü içerisinde il müdürlüğüne iki nüsha halinde yazılı ve elektronik ortamda sunar. (7) İl müdürlüğü, test ve muayene raporunun kendisine ulaşmasından itibaren rapora ilişkin değerlendirmesini üç iş günü içerisinde tamamlar ve sonucunu asansör monte edene iadeli taahhütlü posta yolu ile veya Elektronik Tebligat Yönetmeliği hükümleri kapsamında bildirir. (8) Onaylanmış kuruluş veya uygunluk değerlendirme kuruluşu, bina sorumlusu ya da sorumlu tarafından talep edilen test ve muayene takibine ilişkin işlemlerde talebin kendisine ulaşmasından itibaren en geç on iş günü içerisinde asansörün monte edildiği yerde test ve muayene takip işlemini yapar, sonucunu bir raporla tespit eder ve bu raporu test ve muayene takip işlemi tarihinden itibaren üç iş günü içerisinde talep edene ve il müdürlüğüne iki nüsha halinde yazılı ve elektronik ortamda sunar. ÜÇÜNCÜ BÖLÜM. Risk Değerlendirmesi, Uygunsuzluk Halinde Alınacak Önlemler. ve Uygulanacak Yaptırımlar. Risk değerlendirmesi. MADDE 8- (1) Bu Yönetmelik kapsamında bulunan asansörde insan sağlığı ve güvenliğine veya uygun hallerde mülkiyetin korunmasına yönelik risk teşkil ettiğine dair yeterli sebep bulunması halinde, asansör risk değerlendirmesine tabi tutulur. (2) Uygunsuz asansörün taşıdığı riskin derecesi, Genel Müdürlük tarafından hazırlanan risk değerlendirme usulleri doğrultusunda il müdürlüğünce belirlenir. (3) Risk değerlendirmesi neticesinde asansörün riskli olduğu tespit edilirse, risk derecesine göre 9 uncu, 10 uncu veya 11 inci madde hükümleri uygulanır. Düşük risk taşıyan uygunsuzluk. MADDE 9- (1) Risk değerlendirme sonucuna göre, düşük risk taşıdığı tespit edilen asansör için aşağıdaki işlemler uygulanır:. a) Tespit edilen uygunsuzluklar, asansör monte edene elden tebligat, iadeli taahhütlü posta veya Elektronik Tebligat Yönetmeliği hükümleri kapsamında bildirilir. Asansör monte eden, tebliğ tarihinden itibaren on iş günü içerisinde tespit edilen uygunsuzluklara ilişkin savunmasını il müdürlüğüne yazılı olarak iletir. b) Asansör monte eden, verilen süre içerisinde herhangi bir savunmada bulunmaz veya savunma yeterli görülmez ise tespit edilen uygunsuzlukların asansör monte edenden kaynaklandığı kabul edilir. Savunmanın yeterli görülmesi halinde ise uygunsuzluğa sebep olan gerçek ya da tüzel kişi sorumlu olarak kabul edilir. c) (b) bendi kapsamında sorumlu olduğu tespit edilen gerçek ya da tüzel kişiye uygunsuzlukların düzeltilmesi amacıyla elden tebligat, iadeli taahhütlü posta veya Elektronik Tebligat Yönetmeliği hükümleri kapsamında bildirimde bulunulur. ç) (b) bendi kapsamında sorumlu olduğu tespit edilen gerçek ya da tüzel kişi, denetimi yapan il müdürlüğüne uygunsuzlukları içeren bildirimin kendisine tebliğ edildiği tarihten itibaren on iş günü içinde düzeltme işlemlerini gerçekleştireceğine dair taahhütte bulunması durumunda, il müdürlüğünce kendisine en fazla otuz iş günü düzeltme süresi verilir. Taahhütte bulunmayan sorumlunun düzeltme faaliyetinde bulunmayacağı kabul edilir. d) PGD sonucunda uygunsuzluğun giderilmesi için süre verilmiş olan asansöre aynı uygunsuzluk için tekrar süre verilmez. Ancak verilen süre sonunda uygunsuzluğun sorumlunun kusuruna dayanmayan sebeplerle giderilmediğinin tespiti halinde otuz iş gününü geçmemek üzere il müdürlüğünce ek süre verilebilir. e) Uygunsuzlukların denetim personeli tarafından tespit edilmiş olması halinde, sorumlu düzeltmeye tabi tuttuğu asansöre ilişkin tespit yapılabilmesi amacıyla (ç) ve (d) bentleri kapsamında verilen süre içerisinde denetimi gerçekleştiren il müdürlüğüne başvurur. İl müdürlüğü başvurudan itibaren en geç on iş günü içerisinde düzeltme faaliyetinin yerine getirilip getirilmediğinin kontrolünü yapar. f) Uygunsuzlukların test ve muayene hizmeti neticesinde tespit edilmiş olması halinde, sorumlu düzeltmeye tabi tuttuğu asansöre ilişkin tespit yapılabilmesi amacıyla test ve muayene hizmetini gerçekleştiren onaylanmış kuruluş veya uygunluk değerlendirme kuruluşuna başvurur. Test ve muayene takip raporu (ç) ve (d) bentleri kapsamında verilen süre içerisinde il müdürlüğüne sorumlu tarafından sunulur. (2) Düşük risk taşıyan uygunsuzluklarda asansör hizmetten men edilmez. (3) Sorumlunun asansörün uygunsuzluğunu gidermek için taahhütte bulunmaması ya da taahhütte bulunmasına rağmen verilen süre zarfında uygunsuzluğu gidermemesi durumunda, asansörde bulunan uygunsuzlukların giderilmesi için gerekli işlemlerin gerçekleştirilmesi bina sorumlusu tarafından sağlanır. Asansördeki uygunsuzlukların giderilmesi için yapılan masraflar bina sorumlusu tarafından ilgili mevzuat hükümleri çerçevesinde sorumluya rücu edilebilir. Ayrıca, test ve muayene ile test ve muayene takip işlemlerine ilişkin masraflar onaylanmış kuruluş veya uygunluk değerlendirme kuruluşu tarafından sorumluya fatura edilir. (4) İl müdürlüğünce sorumlunun tespit edilememesi ve bina sorumlusunun, asansördeki uygunsuzluğa sebep olan sorumluyu belgelerle ispatlayamaması halinde, asansörde bulunan uygunsuzlukların giderilmesi için gerekli işlemlerin gerçekleştirilmesi bina sorumlusu tarafından sağlanır. Bu durumda test ve muayene ile test ve muayene takip işlemlerine ilişkin masraflardan bina sorumlusu sorumlu tutulamaz. (5) Sorumlu hakkında, tespit edilen uygunsuzluk türüne göre Kanunun 20 nci maddesinde düzenlenen idari para cezası uygulanır. (6) Uygunsuzluğu gidereceğine dair taahhütte bulunmayan ya da taahhütte bulunmasına rağmen uygunsuzluğu gidermeyen sorumlu hakkında Kanunun 20 nci maddesinin birinci fıkrasının (ç) bendinde düzenlenen idari para cezası uygulanır. Orta risk taşıyan uygunsuzluk. MADDE 10- (1) Risk değerlendirme sonucuna göre orta risk taşıdığı tespit edilen asansör için aşağıdaki işlemler uygulanır:. a) Tespit edilen uygunsuzluklar, asansör monte edene elden tebligat, iadeli taahhütlü posta veya Elektronik Tebligat Yönetmeliği hükümleri kapsamında bildirilir. Asansör monte eden, tebliğ tarihinden itibaren on iş günü içerisinde tespit edilen uygunsuzluklara ilişkin savunmasını il müdürlüğüne yazılı olarak iletir. b) Asansör monte eden, verilen süre içerisinde herhangi bir savunmada bulunmaz veya savunma yeterli görülmez ise tespit edilen uygunsuzlukların asansör monte edenden kaynaklandığı kabul edilir. Savunmanın yeterli görülmesi halinde ise uygunsuzluğa sebep olan gerçek ya da tüzel kişi sorumlu olarak kabul edilir. c) Sorumlu olduğu tespit edilen gerçek ya da tüzel kişiye uygunsuzlukların düzeltilmesi amacıyla elden tebligat, iadeli taahhütlü posta veya Elektronik Tebligat Yönetmeliği hükümleri kapsamında bildirimde bulunulur. ç) Sorumlu olduğu tespit edilen gerçek ya da tüzel kişi, denetimi yapan il müdürlüğüne uygunsuzlukları içeren bildirimin kendisine tebliğ edildiği tarihten itibaren on iş günü içinde düzeltme işlemlerini gerçekleştireceğine dair taahhütte bulunması durumunda, il müdürlüğünce kendisine en fazla otuz iş günü düzeltme süresi verilir. Taahhütte bulunmayan sorumlunun düzeltme faaliyetinde bulunmayacağı kabul edilir. d) PGD sonucunda uygunsuzluğun giderilmesi için süre verilmiş olan asansöre aynı uygunsuzluk için tekrar süre verilmez. Ancak verilen süre sonunda uygunsuzluğun sorumlunun kusuruna dayanmayan sebeplerle giderilmediğinin tespiti halinde otuz iş gününü geçmemek üzere il müdürlüğünce ek süre verilebilir. e) Sorumlu, düzeltmeye tabi tuttuğu asansöre ilişkin tespit yapılabilmesi amacıyla test ve muayene hizmetini gerçekleştiren onaylanmış kuruluş veya uygunluk değerlendirme kuruluşuna başvurur. Test ve muayene takip raporu (ç) ve (d) bentleri kapsamında verilen süre içerisinde il müdürlüğüne sorumlu tarafından sunulur. f) Sorumlunun düzeltme faaliyetini gerçekleştireceğini taahhüt etmemesi veya verilen süre içerisinde orta risk seviyesine neden olan uygunsuzlukları gidermemesi durumunda, il müdürlüğünce ilgili idareye asansörün hizmetten men edilmesi için bildirimde bulunulur. Tespit edilen uygunsuzluklar ve düzeltme faaliyetine ilişkin süreç bina sorumlusuna iletilir. g) İlgili idare tarafından hizmetten men edilen asansörün mührünün bozularak düzeltme işlemlerinin başlatılabilmesi için bina sorumlusunca ilgili idareye başvuru yapılır. Düzeltme işlemleri bina sorumlusu tarafından ilgili teknik düzenleme kapsamında asansör monte eden statüsüne haiz olan bir montaj firmasına yaptırılır. Bina sorumlusu tarafından düzeltme faaliyetine ilişkin süreç yürütülür. ğ) Test ve muayene hizmetini gerçekleştiren onaylanmış kuruluş veya uygunluk değerlendirme kuruluşu tarafından düzenlenen test ve muayene takip raporu neticesinde asansörün uygun veya düşük risk seviyesine getirildiğinin belirlenmesi durumunda asansör kullanıma açılır. Bu durumda test ve muayene işlemlerine ilişkin masraflardan bina sorumlusu sorumlu tutulamaz. h) Düzeltici faaliyete yönelik işlemlerin bina sorumlusu tarafından yürütülmesi durumunda asansördeki uygunsuzlukların giderilmesi için yapılan masraflar bina sorumlusu tarafından ilgili mevzuat hükümleri çerçevesinde sorumluya rücu edilebilir. Ayrıca, test ve muayene ile test ve muayene takip işlemlerine ilişkin masraflar onaylanmış kuruluş veya uygunluk değerlendirme kuruluşu tarafından sorumluya fatura edilir. (2) İl müdürlüğünce sorumlunun tespit edilememesi ve bina sorumlusunun, asansördeki uygunsuzluğa sebep olan sorumluyu belgelerle ispatlayamaması halinde, asansörde bulunan uygunsuzlukların giderilmesi için gerekli işlemlerin gerçekleştirilmesi bina sorumlusu tarafından sağlanır. Bu durumda test ve muayene ile test ve muayene takip işlemlerine ilişkin masraflardan bina sorumlusu sorumlu tutulamaz. (3) Sorumlu hakkında, tespit edilen uygunsuzluk türüne göre Kanunun 20 nci maddesinde düzenlenen idari para cezası uygulanır. (4) Uygunsuzluğu gidereceğine dair taahhütte bulunmayan ya da taahhütte bulunmasına rağmen uygunsuzluğu gidermeyen sorumlu hakkında Kanunun 20 nci maddesinin birinci fıkrasının (ç) bendinde düzenlenen idari para cezası uygulanır. Ciddi risk taşıyan uygunsuzluk. MADDE 11- (1) Risk değerlendirme sonucuna göre, ciddi risk taşıdığı tespit edilen asansör için aşağıdaki işlemler uygulanır:. a) İl müdürlüğünce ilgili idareye asansörün hizmetten men edilmesi için bildirimde bulunulur. Ayrıca asansörün kullandırılmaması gerektiği, denetimi gerçekleştiren il müdürlüğü tarafından bina sorumlusuna tutanakla bildirilir veya resmî yazı ile tebliğ edilir. b) Tespit edilen uygunsuzluklar, asansör monte edene elden tebligat, iadeli taahhütlü posta veya Elektronik Tebligat Yönetmeliği hükümleri kapsamında bildirilir. Asansör monte eden, tebliğ tarihinden itibaren on iş günü içerisinde tespit edilen uygunsuzluklara ilişkin savunmasını il müdürlüğüne yazılı olarak iletir. c) Asansör monte eden, verilen süre içerisinde herhangi bir savunmada bulunmaz veya savunma yeterli görülmez ise tespit edilen uygunsuzlukların asansör monte edenden kaynaklandığı kabul edilir. Savunmanın yeterli görülmesi halinde ise uygunsuzluğa sebep olan gerçek ya da tüzel kişi sorumlu olarak kabul edilir. ç) Sorumlu olduğu tespit edilen gerçek ya da tüzel kişiye uygunsuzlukların düzeltilmesi amacıyla elden tebligat, iadeli taahhütlü posta veya Elektronik Tebligat Yönetmeliği hükümleri kapsamında bildirimde bulunulur. d) Sorumlu olduğu tespit edilen gerçek ya da tüzel kişi, denetimi yapan il müdürlüğüne uygunsuzlukları içeren bildirimin kendisine tebliğ edildiği tarihten itibaren on iş günü içinde düzeltme işlemlerini gerçekleştireceğine dair taahhütte bulunması durumunda, il müdürlüğünce kendisine en fazla otuz iş günü düzeltme süresi verilir. Taahhütte bulunmayan sorumlunun düzeltme faaliyetinde bulunmayacağı kabul edilir. e) Düzeltme işlemlerinin başlatılabilmesi için ilgili idare tarafından hizmetten men edilen asansörün mührünün bozulması amacıyla bina sorumlusunca ilgili idareye başvuru yapılır. f) PGD sonucunda uygunsuzluğun giderilmesi için süre verilmiş olan asansöre aynı uygunsuzluk için tekrar süre verilmez. Ancak verilen süre sonunda uygunsuzluğun sorumlunun kusuruna dayanmayan sebeplerle giderilmediğinin tespiti halinde otuz iş gününü geçmemek üzere il müdürlüğünce ek süre verilebilir. g) Sorumlu, düzeltmeye tabi tuttuğu asansöre ilişkin tespit yapılabilmesi amacıyla test ve muayene hizmetini gerçekleştiren onaylanmış kuruluş veya uygunluk değerlendirme kuruluşuna başvurur. Test ve muayene takip raporu (d) ve (f) bentleri kapsamında verilen süre içerisinde il müdürlüğüne sorumlu tarafından sunulur. ğ) Düzeltme faaliyeti sonucunda asansörün orta risk veya ciddi risk halinde kalması durumunda il müdürlüğünce ilgili idareye asansörün hizmetten men edilmesi için bildirimde bulunulur. Ayrıca asansörün kullandırılmaması gerektiği, denetimi gerçekleştiren il müdürlüğü tarafından bina sorumlusuna tutanakla bildirilir veya resmî yazı ile tebliğ edilir. Bu durumda tespit edilen uygunsuzluklar ve düzeltme faaliyetine ilişkin süreç bina sorumlusuna iletilir. h) (ğ) bendi uyarınca ilgili idare tarafından hizmetten men edilen asansörün mührünün bozularak düzeltme işlemlerinin başlatılabilmesi için bina sorumlusunca ilgili idareye başvuru yapılır. Düzeltme işlemleri bina sorumlusu tarafından ilgili teknik düzenleme kapsamında asansör monte eden statüsüne haiz olan bir montaj firmasına yaptırılır. Bina sorumlusunca (ğ) bendi gereği il müdürlüğünce iletilen düzeltme faaliyetine ilişkin süreç yürütülür. ı) Test ve muayene hizmetini gerçekleştiren onaylanmış kuruluş veya uygunluk değerlendirme kuruluşu tarafından düzenlenen test ve muayene takip raporu neticesinde asansörün uygun veya düşük risk seviyesine getirildiğinin belirlenmesi durumunda, asansör kullanıma açılır. Bu durumda test ve muayene işlemlerine ilişkin masraflardan bina sorumlusu sorumlu tutulamaz. (2) Düzeltici faaliyete yönelik işlemlerin bina sorumlusu tarafından yürütülmesi durumunda asansördeki uygunsuzlukların giderilmesi için yapılan masraflar bina sorumlusu tarafından ilgili mevzuat hükümleri çerçevesinde sorumluya rücu edilebilir. Ayrıca, test ve muayene ile test ve muayene takip işlemlerine ilişkin masraflar onaylanmış kuruluş veya uygunluk değerlendirme kuruluşu tarafından sorumluya fatura edilir. (3) İl müdürlüğünce sorumlunun tespit edilememesi ve bina sorumlusunun, asansördeki uygunsuzluğa sebep olan sorumluyu belgelerle ispatlayamaması halinde, asansörde bulunan uygunsuzlukların giderilmesi için gerekli işlemlerin gerçekleştirilmesi bina sorumlusu tarafından sağlanır. Bu durumda test ve muayene ile test ve muayene takip işlemlerine ilişkin masraflardan bina sorumlusu sorumlu tutulamaz. (4) Sorumlu hakkında, tespit edilen uygunsuzluk türüne göre Kanunun 20 nci maddesinde düzenlenen idari para cezası uygulanır. (5) Uygunsuzluğu gidereceğine dair taahhütte bulunmayan ya da taahhütte bulunmasına rağmen uygunsuzluğu gidermeyen sorumlu hakkında Kanunun 20 nci maddesinin birinci fıkrasının (ç) bendinde düzenlenen idari para cezası uygulanır. (6) Ciddi risk taşıdığı tespit edilen asansör güvenlik aksamının monte edildiği asansörler;. a) Sanayi ve Teknoloji Bakanlığı Piyasa Gözetimi ve Denetimi Yönetmeliği kapsamında ciddi risk taşıdığı tespit edilen asansör güvenlik aksamının imalatçısı veya ithalatçısı asansör monte edenleri, asansöre monte edilen asansör güvenlik aksamının ciddi risk taşıdığına ilişkin bilgilendirir. b) Asansör monte eden ciddi risk taşıdığı tespit edilen aksamdan kaynaklanan uygunsuzluğu bildiği durumlarda uygunsuzluğun giderilmesi için gerekli düzeltici önlemleri ivedilikle alır. c) Asansör monte edenin, ciddi risk taşıdığı tespit edilen asansör güvenlik aksamından kaynaklanan uygunsuzluğu bildiği halde gidermediğine ilişkin il müdürlüğüne bildirimde bulunulması durumunda, ciddi risk taşıdığı tespit edilen güvenlik aksamının monte edildiği ve bu Yönetmelik kapsamında bulunan asansöre test ve muayene hizmeti alınmaksızın ciddi risk tespitinde bulunulur. Bu durumda, asansör monte eden tarafından uygunsuzluğa esas düzeltme faaliyeti gerçekleştirilir. ç) (c) bendi kapsamında PGD başlatılması durumunda test ve muayene hizmeti alınmaksızın asansöre yönelik bu madde kapsamında gerekli iş ve işlemler yürütülür. Ancak uygunsuzluğa esas düzeltme faaliyetinin gerçekleştirildiğine ilişkin bu maddenin birinci fıkrasının (g) ve (ı) bentlerinde düzenlenen takip raporu talep edilmez. Şekli uygunsuzluk. MADDE 12- (1) Asansör Yönetmeliği (2014/33/AB)’nin 43 üncü maddesinde belirtilen şekli uygunsuzlukların herhangi birinin tespit edilmesi durumunda, il müdürlüğü bu uygunsuzlukları risk değerlendirmeye tabi tutar. (2) Yapılan değerlendirme sonucunda, şekli uygunsuzluğun düşük risk taşıdığının tespit edilmesi durumunda 9 uncu madde hükümleri uygulanır. Ancak, bina sorumlusunun düşük risk taşıyan şekli uygunsuzlukları giderme yükümlülüğü bulunmamaktadır. (3) Yapılan değerlendirme sonucunda, şekli uygunsuzluğun orta risk taşıdığının tespit edilmesi durumunda 10 uncu, ciddi risk taşıdığının tespit edilmesi durumunda 11 inci madde hükümleri uygulanır. Uygunluk işareti ve belgelerinde usulsüzlük. MADDE 13- (1) Asansöre ilişkin teknik düzenlemenin gerektirdiği her türlü uygunluk işareti ve belgesinin, test raporlarının ve diğer belgelerin gerçeğe aykırı şekilde düzenlenmesi, kullanılması, tahrif veya taklit edilmesi durumunda Kanunun 20 nci maddesinin birinci fıkrasının (c) bendinde düzenlenen idari para cezası uygulanır. İhbar ve şikâyetin değerlendirilmesi. MADDE 14- (1) Bakanlık merkez ve taşra teşkilatına intikal eden ihbar veya şikâyetler PGD amacıyla kullanılabilir. (2) Asansöre ilişkin ihbar veya şikâyetin, Bakanlık ya da il müdürlüğüne ulaşmasından sonra ihbar veya şikâyet sahibinin başvurusunu geri alması durumunda PGD yapılıp yapılmayacağına il müdürlüğünce karar verilir. (3) İhbara veya şikâyete konu asansörün konumunu belirten açık adres bilgisinin bulunamaması durumunda, il müdürlüğünce asansörün açık adresi talep edilir ve gelen bilgilerin yeterli bulunması şartıyla PGD süreci başlatılır. (4) İhbar veya şikâyete ilişkin başvurunun birden fazla asansöre konu olması durumunda, söz konusu asansörlere yönelik aylık bakım faaliyeti, ilk periyodik kontrol/periyodik kontrol süreci, şikâyetin içeriği gibi hususlar göz önünde bulundurularak il müdürlüğünce yapılan değerlendirme sonucunda PGD’ye tabi tutulacak asansör sayısı belirlenebilir. Ancak, PGD’ye tabi tutulmayacak asansörler için güvenlik önlemlerinin sağlanması esastır. DÖRDÜNCÜ BÖLÜM. Çeşitli ve Son Hükümler. Önlemler ve idari yaptırımların uygulanmasında yetki. MADDE 15- (1) Bu Yönetmelik hükümlerine aykırı davrananlar hakkında, Kanunda veya 1705 sayılı Kanunda belirtilen idari para cezaları uygulanır. (2) Kanun kapsamında uygulanacak idari para cezası kararları;. a) Denetimin Genel Müdürlük personeli tarafından yapılması halinde sorumluluk alanı çerçevesinde Bakan Yardımcısı,. b) Denetimin sadece il müdürlüğü personeli tarafından veya Genel Müdürlük personeli ile il müdürlüğü personelinin birlikte katılımıyla yapılması halinde asansörün monte edildiği yerdeki il müdürü tarafından. verilir. (3) Asansörün hizmetten men edilmesine ilişkin karar asansörün monte edildiği yerdeki il müdürü tarafından alınır. Bu karar uygulanması amacıyla resmi yazıyla ilgili idareye bildirilir. (4) 1705 sayılı Kanunun 6 ncı maddesi uyarınca uygulanması gereken idari yaptırım kararı mahalli mülki amir tarafından verilir. İdari yaptırım kararı denetimi gerçekleştiren il müdürlüğü tarafından uygulanır. (5) Yapıdan kaynaklanan uygunsuzlukların belirlenmesi durumunda, söz konusu uygunsuzluklar yapıda fenni sorumluluğu üstlenmiş bulunan yapı denetim firmasının incelenmesi amacıyla il müdürlüğünce Çevre, Şehircilik ve İklim Değişikliği İl Müdürlüğüne bildirilir. (6) Test ve muayeneye tabi tutulmasına karar verilen asansöre müdahale edilemez. Asansöre müdahale edilmesi durumunda, 7 nci maddenin birinci fıkrası gereğince bildirim yapılanlardan, asansöre müdahale eden veya müdahale edilmesine yönelik kusuru bulunan taraflara 1705 sayılı Kanunun 6 ncı maddesinin birinci fıkrası uyarınca idari para cezası uygulanır. (7) Asansörü ilgili idareye tescil ettiren asansör monte eden ile söz konusu asansörün montajını tamamlayan gerçek veya tüzel kişinin farklı olduğunun tespit edilmesi durumunda her birine ayrı ayrı olmak üzere Kanunda öngörülen idari para cezası uygulanır. (8) 7 nci maddenin beşinci fıkrasına göre asansör monte edenin veya asansör monte edenin yetkili servisinin test ve muayeneye iştirak etmemesi durumunda asansör monte edene 1705 sayılı Kanunun 6 ncı maddesinin birinci fıkrası uyarınca idari para cezası uygulanır. (9) Asansörün kullandırılmamasına ilişkin bildirimde bulunulmasına rağmen asansörü kullandıran bina sorumlusuna 1705 sayılı Kanunun 6 ncı maddesinin birinci fıkrası uyarınca idari para cezası uygulanır. Onaylanmış kuruluşlara bildirim. MADDE 16- (1) Bakanlık ya da İl Müdürlüğü yıl içerisinde gerçekleştirilen PGD sonuçlarını değerlendirerek gerekli görmesi halinde asansör monte edene ait bilgileri ilgili onaylanmış kuruluşa bildirir ve asansör monte eden hakkında ilgili mevzuat şartlarını taşıyıp taşımadığı hususunda yeniden değerlendirme yapılmasını talep edebilir. (2) Birinci fıkrada talep edilen yeniden değerlendirmenin sonucu, ilgili onaylanmış kuruluş tarafından talebi gerçekleştirene bildirilir. Hüküm bulunmayan haller. MADDE 17- (1) Bu Yönetmelikte hüküm bulunmayan hallerde Sanayi ve Teknoloji Bakanlığı Piyasa Gözetimi ve Denetimi Yönetmeliği hükümleri uygulanır. Yürürlükten kaldırılan yönetmelik. MADDE 18- (1) 16/10/2020 tarihli ve 31276 sayılı Resmî Gazete’de yayımlanan Asansör Piyasa Gözetimi ve Denetimi Yönetmeliği yürürlükten kaldırılmıştır. (2) Birinci fıkra ile yürürlükten kaldırılan Asansör Piyasa Gözetimi ve Denetimi Yönetmeliğine yapılan atıflar, bu Yönetmeliğe yapılmış kabul edilir. Geçiş hükmü. GEÇİCİ MADDE 1- (1) Bu Yönetmeliğin yayımı tarihinden önce PGD faaliyeti başlamış ancak neticelendirilmemiş asansöre ilişkin işlemler, 18 inci madde ile yürürlükten kaldırılan Yönetmelik hükümleri kapsamında yürütülür. Ancak, idari yaptırım kararlarını uygulama yetkisi bu Yönetmelik ile yetkili bulunanlardadır. Yürürlük. MADDE 19- (1) Bu Yönetmelik yayımı tarihinde yürürlüğe girer. Yürütme. MADDE 20- (1) Bu Yönetmelik hükümlerini Sanayi ve Teknoloji Bakanı yürütür. "
"MİLLİ SAVUNMA BAKANLIĞI MENSUBU SAĞLIK PERSONELİNİN. ÖN LİSANS, LİSANS VE LİSANSÜSTÜ EĞİTİM. VE ÖĞRETİM YÖNETMELİĞİ. BİRİNCİ BÖLÜM. Başlangıç Hükümleri. Amaç ve kapsam. MADDE 1- (1) Bu Yönetmeliğin amacı, Milli Savunma Bakanlığı bünyesinde 27/7/1967 tarihli ve 926 sayılı Türk Silahlı Kuvvetleri Personel Kanununa tabi görev yapan veya yapacak olan sağlık personelinin, Milli Savunma Bakanlığı nam ve hesabına yurtiçi eğitim kurumlarında alacakları ön lisans, lisans ve lisansüstü eğitime ilişkin esasları düzenlemektir. Dayanak. MADDE 2- (1) Bu Yönetmelik, 926 sayılı Türk Silahlı Kuvvetleri Personel Kanununun 13 üncü, 67 nci ve 68 inci maddelerine dayanılarak hazırlanmıştır. Tanımlar. MADDE 3- (1) Bu Yönetmelikte geçen;. a) Bakanlık: Milli Savunma Bakanlığını,. b) Eğitim: Belli bir bilim dalı veya sanat kolunda yetiştirme, geliştirme ve eğitme işini,. c) Eğitim kurumu: Milli Savunma Bakanlığı nam ve hesabına, Bakanlık mensubu sağlık personeline, ön lisans, lisans ve/veya lisansüstü eğitim vermek üzere protokol yapılmış olan kurumları,. ç) Lisans eğitim ve öğretimi: Orta öğretime dayalı, en az sekiz yarıyıllık bir programı kapsayan bir yükseköğretimi,. d) Lisansüstü eğitim: Aşağıdaki kademelere ayrılan yüksek lisans ve doktora ile tıpta, diş hekimliğinde, eczacılıkta ve veteriner hekimlikte uzmanlık ve sanatta yeterlik eğitimini;. 1) Yüksek lisans (Bilim uzmanlığı, yüksek mühendislik, yüksek mimarlık, master): Bir lisans öğretimine dayalı eğitim-öğretim ve araştırmanın sonuçlarını ortaya koymayı amaçlayan yükseköğretimi,. 2) Doktora: Lisansa dayalı en az altı yarıyıl veya yüksek lisans, eczacılık ve fen fakültesi mezunlarınca Sağlık Bakanlığı tarafından düzenlenen esaslara göre bir laboratuvar dalında kazanılan uzmanlığa dayalı en az dört yarıyıllık programı kapsayan ve özgün bir araştırmanın sonuçlarını ortaya koymayı amaçlayan bir yükseköğretimi,. 3) Tıpta uzmanlık: Tıpta yan dal uzmanlık dâhil olmak üzere, Sağlık Bakanlığı tarafından düzenlenen esaslara göre yürütülen ve tıp doktorlarına belirli alanlarda özel yetenek ve yetki sağlamayı amaçlayan bir yükseköğretimi,. 4) Diş hekimliğinde uzmanlık: Sağlık Bakanlığı tarafından düzenlenen esaslara göre yürütülen ve diş hekimlerine belirli alanlarda özel yetenek ve yetki sağlamayı amaçlayan bir yükseköğretimi,. 5) Veteriner hekimlikte uzmanlık: Tarım ve Orman Bakanlığı tarafından düzenlenen esaslara göre yürütülen ve veteriner hekimlere belirli alanlarda özel yetenek ve yetki sağlamayı amaçlayan bir yükseköğretimi,. 6) Eczacılıkta uzmanlık: Sağlık Bakanlığı tarafından düzenlenen esaslara göre yürütülen ve eczacılara belirli alanlarda özel yetenek ve yetki sağlamayı amaçlayan bir yükseköğretimi,. e) Lisansüstü eğitim öğrencisi: Lisansüstü eğitim ve öğretim programlarına kaydolan subay ve astsubayların programlardan mezun oluncaya veya herhangi bir nedenle eğitim kurumları ile ilişiği kesilinceye kadar sahip oldukları statüyü,. f) Öğrenim: Herhangi bir meslek, sanat veya iş için gerekli bilgi, beceri ve alışkanlıkların elde edilmesi amacıyla yapılan çalışmayı,. g) Öğretim: Belli bir amaca göre gereken bilgileri verme işini,. ğ) Ön lisans eğitimi: Orta öğretim yeterliliklerine dayalı, en az iki yıllık bir programı kapsayan nitelikli insan gücü yetiştirmeyi amaçlayan veya lisans öğretiminin ilk kademesini teşkil eden yükseköğretimi,. h) ÖSYM: Ölçme, Seçme ve Yerleştirme Merkezi Başkanlığını,. ı) Sağlık personeli: Tabip, diş tabibi, eczacı, veteriner hekim, sağlık sınıfında yer alan diğer personeli,. i) Staj: Ön lisans ve lisans eğitiminde alınan meslek bilgilerinin çalışma hayatında uygulanışını görmek için öngörülmüş ve öğretim süresi içinde veya sonrasında zamanı, süresi ve konusu belirtilen ilkeler doğrultusunda yapılan uygulama çalışmasını,. j) YÖK: Yükseköğretim Kurulunu,. k) Yükseköğretim: Eğitim sistemi içinde, orta öğretime dayalı en az dört yarıyılı kapsayan her kademedeki eğitim ve öğretimi,. ifade eder. İKİNCİ BÖLÜM. Milli Savunma Bakanlığı Nam ve Hesabına Ön Lisans ve. Lisans Eğitimine İlişkin Hususlar. Öğrenci kaynakları. MADDE 4- (1) Bakanlık nam ve hesabına eğitim alacak kontenjanlara, ÖSYM’nin yaptığı sınavlarda ve ÖSYM tarafından yerleştirilen, ortaöğretime dayalı en az sekiz yıllık program mezunu veya ilgili fakülte, yüksekokul, meslek yüksekokullarının ara sınıflarından öğrenciler alınır. Kontenjan. MADDE 5- (1) Ön lisans ve lisans eğitimine, Bakanlık tarafından tespit edilecek ilke, öncelik ve ana programlara göre Genelkurmay Başkanlığı ve kuvvet komutanlıklarının harekât ihtiyaçları esas alınarak, Bakanlık tarafından, Milli Savunma Bakanlığı Sağlık İnsan Gücü Temin ve Yetiştirme Planı kapsamında tespit edilen kontenjan kadar öğrenci alınır. Belirlenecek bu kontenjanlar ve kayıt kabul koşulları Bakanlık tarafından her yıl en geç şubat ayı içinde YÖK’e bildirilmek üzere eğitim kurumuna gönderilir. Duyuru. MADDE 6- (1) Askeri öğrenci alınmasına ilişkin duyuru, Bakanlık tarafından her yıl; giriş koşulları, istenen belgeler, başvurulacak yerler ile gerekli diğer bilgiler basın yayın organlarında ve Bakanlık ile eğitim kurumu internet sayfasında duyurulur. Giriş koşulları. MADDE 7- (1) Giriş koşulları şunlardır:. a) Türk vatandaşı olmak. b) Askerî okullar ile Jandarma Genel Komutanlığı ve Sahil Güvenlik Komutanlığına bağlı okullardan herhangi bir sebeple çıkmamış veya çıkarılmamış olmak, diğer okullardan disiplinsizlik nedeniyle çıkarılmamış olmak ve ortaöğretim kurumlarında örgün öğretim dışına çıkarma cezası almamış olmak. c) Türk Silahlı Kuvvetlerinde, Jandarma Genel Komutanlığında ve Sahil Güvenlik Komutanlığında muvazzaf/sözleşmeli subay veya astsubay, uzman jandarma, uzman erbaş veya bunların adayı olarak daha önce istihdam edilmemiş olmak. ç) Ne şekilde olursa olsun askerlik görevini yapmamış olmak, sözleşmeli erbaş veya er yahut bunun adayı iken sözleşmesi idarece feshedilmemiş olmak. d) Devlet memurluğundan veya kamu görevinden herhangi bir nedenle çıkartılmamış olmak. e) Daha önce çalıştığı kurum ve kuruluşlardan, disiplinsizlik veya gayri ahlaki fiil ve sözler sebebiyle çıkarılmamış olmak. f) Taksirli suçlar hariç olmak üzere, genel ya da özel af kanunları kapsamına girmiş veya zamanaşımına uğramış yahut hapis cezası seçenek yaptırımlarına çevrilmiş veya ertelenmiş, hükümlülüklerine ilişkin kayıtları adli sicilden çıkartılmış olsa bile bir suçtan hükümlü bulunmamak veya hakkında hükmün açıklanmasının geri bırakılmasına karar verilmemiş olmak. g) Cezaları ertelenmiş, seçenek yaptırımlardan birisine çevrilmiş, genel ya da özel af kanunları kapsamına girmiş, zamanaşımına uğramış veya haklarında hükmün açıklanmasının geri bırakılmasına karar verilmiş olsa dahi; Devletin egemenlik alametlerine ve organlarının saygınlığına karşı suçlar, Devletin güvenliğine karşı suçlar, Anayasal düzene ve bu düzenin işleyişine karşı suçlar, milli savunmaya karşı suçlar, cinsel dokunulmazlığa karşı suçlar, Devlet sırlarına karşı suçlar ve casusluk suçu, kamu güvenine karşı işlenen suçlar, genel ahlaka karşı işlenen suçlar ile yağma, zimmet, irtikap, rüşvet, iftira, hırsızlık, dolandırıcılık, suç işlemek amacıyla örgüt kurma, güveni kötüye kullanma, yalan tanıklık, yalan yere yemin, suç uydurma, banka ve kredi kartlarının kötüye kullanılması, kişiyi hürriyetinden yoksun bırakmak, fuhuş, suçtan kaynaklanan malvarlığı değerlerini aklama, uyuşturucu ve/veya uyarıcı madde imal ve ticareti, uyuşturucu veya uyarıcı madde kullanılmasını kolaylaştırma, kullanmak için uyuşturucu veya uyarıcı madde satın almak, kabul etmek veya bulundurmak ya da uyuşturucu veya uyarıcı madde kullanmak, gayri tabii mukarenette bulunma, hileli iflas, kaçakçılık, ihaleye fesat karıştırma suçlarından dolayı hakkında hapis cezasına ve/veya adli para cezasına hükmedilmemiş olmak veya bu suçlar nedeniyle hakkında herhangi bir adli veya idari soruşturma veya kovuşturma devam ediyor olmamak veya kovuşturması uzlaşma ile neticelenmemiş olmak. ğ) Kendisinin genelev, birleşme yeri, randevu evi, tek başına fuhuş yapılan konut ve benzeri yerlerde çalışmamış veya aracılık ve bekleyicilik fiillerinde bulunmamış olmak, genel ahlak ve edebe aykırı mahiyette her türlü yazılı, sesli ve görüntülü eserleri, kaydedildiği materyale bakılmaksızın üretmek ve satmaktan veya kumar nedeniyle hakkında herhangi bir adli veya idari soruşturma veya kovuşturma devam etmiyor olmak, bunlardan dolayı idari yaptırım uygulanmamak veya bu işler nedeniyle hakkında hükmün açıklanmasının geri bırakılmasına karar verilmiş olsa dahi hapis cezasına ve/veya adli para cezasına hükmedilmemiş olmak. h) Evli, hamile, çocuklu olmamak, daha önceden evlenmemiş olmak. ı) Herhangi bir kadınla veya erkekle nikâhsız olarak karı-koca gibi birlikte yaşamamış/yaşamıyor olmak veya gayritabii cinsi eğilimleri tespit edilmemiş olmak. i) 31/10/2016 tarihli ve 2016/9431 sayılı Bakanlar Kurulu Kararı ile yürürlüğe konulan Türk Silahlı Kuvvetleri, Jandarma Genel Komutanlığı ve Sahil Güvenlik Komutanlığı Sağlık Yeteneği Yönetmeliğine uygun olarak, belirlenmiş tam teşekküllü bir hastaneden “Askerî Öğrenci Olur” raporu almak. j) Bakanlık tarafından yayımlanmış olan sınav, mülâkat ve diğer seçim işlemleri sonundaki değerlendirme sıralamasında, önceden ilan edilmiş kontenjan içinde bulunmak. k) 3/9/1985 tarihli ve 18857 sayılı Resmî Gazete’de yayımlanan Askeri Okullara Alınan Öğrenciler ile Silahlı Kuvvetler Hesabına Fakülte ve Yüksekokullarda Okuyan Öğrenciler İçin Yüklenme Senedi Düzenlenmesine ve Bu Okullardan Çeşitli Sebeplerle Ayrılacak Öğrencilere veya Kefillerine Ödettirilecek Tazminata Dair Yönetmelikte belirtilen yüklenme ve kefalet senetlerinin düzenlemesini kendisi veya onsekiz yaşından küçük olması durumunda kanuni temsilcisi vasıtasıyla kabul etmek. l) Silah taşımaya veya silahlı görev yapmaya hukuki bir engeli bulunmamak. m) Alkol, uyuşturucu veya uyarıcı madde kullanımı nedeniyle tedavi görmemiş veya görmüyor olmak. n) Terör örgütlerine veya Devletin milli güvenliğine karşı faaliyette bulunduğuna karar verilen yapı, oluşum veya gruplara üyeliği, mensubiyeti, iltisakı ya da bunlarla irtibatı olmamak. o) Güvenlik soruşturması ve arşiv araştırması olumlu sonuçlanmış olmak. ö) Türk Silahlı Kuvvetleri manevî şahsiyetine gölge düşürmemiş, askerliğin şeref ve haysiyetiyle bağdaşmayacak fiil ve hareketlerde bulunmamış olmak. p) Toplumca tasvip edilmeyen ve uygun görülmeyen kazanç yollarında çalışmamış ve halen çalışmıyor olmak. r) Fakülte ve yüksekokulun çeşitli sınıflarında kendi hesaplarına öğrenim yaparken askerî öğrenci olmaya istekli olanlar için, önceki sınıf ve sömestrlerde verilmesi gerekli sertifika sınavlarını veya diğer sınavları başarmış ve sene kaybetmemiş olmak. s) Bakanlık tarafından belirlenecek diğer özel şartları taşıyor olmak. ş) Giriş koşullarını sağlamadığı tespit edilenlerin, tespit edildiği andan itibaren okuldan ve eğitim kurumundan ilişiği kesilir. Eğitim ve öğretim süresi. MADDE 8- (1) Ön lisans ve lisans eğitim ve öğretim süresi, ilgili fakülte, yüksekokul, meslek yüksekokullarının eğitim öğretim süresi kadardır. Öğrenciler, öğrenimlerini 4/11/1981 tarihli ve 2547 sayılı Yükseköğretim Kanununda belirtilen sürede tamamlamak zorundadırlar. (2) Sağlık nedeniyle kaybedilen eğitim ve öğretim süresi, azami eğitim, öğretim süresinin dışında tutulur. Ancak devamsızlığın, usulüne uygun alınmış sağlık raporuna dayalı olması ve raporun öğrencinin öğrenim yapmakta olduğu yükseköğretim kurumunun yetkili organlarınca kabul edilmesi gereklidir. Askeri öğrenciler sağlık nedeniyle en çok iki eğitim ve öğretim yılı kaybedebilirler. (3) Sağlık mazereti dışında hazırlık sınıfı için ek süre tanınmaz. Eğitim ve öğretim programları. MADDE 9- (1) Öğrencilerin eğitim ve öğretim faaliyetleri yıllık takvimlerle gösterilir. Yükseköğretim takviminde ilgili fakülte, yüksekokul ve meslek yüksekokullarının eğitim programları esas alınır. Eğitim kurumu dışında planlanan staj eğitimleri Bakanlık ile koordine edilir. (2) Askeri öğrencilere, eğitim öğretim süreleri içinde teorik ve uygulamalı askeri eğitim ve staj programları uygulanır. (3) Teorik ve uygulamalı askeri eğitim öğretim programları ve kamplar askeri öğrencilerin akademik programını aksatmayacak sürelerde planlanır. (4) Yıllık takvim eğitim programı ve uygulama ayrıntıları hazırlanan yönerge ile belirlenir. Eğitim ve öğretime devam mecburiyeti. MADDE 10- (1) Askeri öğrenciler bütün derslere, uygulamalara, seminerlere, eğitim ve öğretimin gereği olan her türlü bilimsel faaliyetlere devam etmek, katılmak ve sınavlarına girmek zorundadırlar. Askeri öğrencilerin bu faaliyetlere devam ederek tamamladıkları, vize (ara sınav) ve final (ana sınav) katılımları ve söz konusu sınav sonuçları eğitim kurumu tarafından kayıt altına alınır. (2) İki yarıyılda mazeretsiz toplam 30 gün ve daha fazla eğitim öğretime devam etmeyen öğrenciler o eğitim ve öğretim yılını kaybederler. Mazeretsiz olarak eğitim, öğretime ve uygulamalar ile staj eğitimlerine devam etmeyen askeri öğrenciler hakkında ilgili mevzuata göre işlem tesis edilir. Ayrıca, eyleminin niteliğine göre sıralı disiplin amirlerince disiplin cezası verilir veya kanuni işlem yapılır. (3) Mazeret olarak sayılan sağlıkla ilgili herhangi bir neden dışında, bir teorik dersin veya ders grubunun laboratuvar eğitimi dâhil, yüzde otuzundan veya uygulamalı staj derslerinin yüzde yirmisinden fazlasına katılmayan askeri öğrenciler, o ders veya derslerin sınav haklarını kaybederler ve sınavlarına alınmazlar. Mazeret olarak kabul edilen sağlık nedenleri ile bir eğitim öğretim yılında bir dersin teorik ve pratik kısımlarından ayrı ayrı yüzde ellisinden fazlasına katılmayan askeri öğrenciler, o ders veya derslerin sınav haklarını kaybederler ve sınavlara alınmazlar. (4) Askeri öğrenciler devamsızlıktan dolayı kaybetmiş oldukları eğitim ve öğretim yılını, bir sonraki yıl bütün gereklerini yerine getirerek tamamlamak zorundadırlar. (5) Devamsızlıktan dolayı devre kaybeden öğrenciler, müteakip eğitim ve öğretim yılı başına kadar derslere devam ettirilir. (6) Bu maddenin uygulanmasına ilişkin öğrenim görülen kurumun mevzuatı ile Bakanlığın konuya ilişkin mevzuatının farklı hükümler içermesi halinde Bakanlığın ilgili mevzuatı uygulanır. Sınav, değerlendirme, sınıf geçme ve bitirme. MADDE 11- (1) Öğrenciler öğrenim yaptıkları ilgili fakülte, yüksekokulların ve meslek yüksekokullarının sınav ve değerlendirme mevzuatına tabidirler. (2) Bakanlıkça görevlendirilecek ilgili kurullar tarafından öğrencinin başarısını izlemeyi sağlayıcı bir Eğitim Takip Sistemi/Öğrenci Akademik Gelişim Takip Sistemi oluşturulur. Bu öğrenci sicili, öğrencinin subaylığa nasbını müteakip atandığı kurum veya birliğe gönderilir. Mazeretler. MADDE 12- (1) Öğrencilerin, eğitim ve öğretim süresinde, sağlık raporu ile mazeretli sayılabilmesi için hastalığının, yetkili sağlık kuruluşunca belgelenmesi gerekir. (2) Sağlık durumları nedeniyle eğitim öğretime devam edemeyecekleri anlaşılanlar hakkında Türk Silahlı Kuvvetleri, Jandarma Genel Komutanlığı ve Sahil Güvenlik Komutanlığı Sağlık Yeteneği Yönetmeliği gereğince işlem yapılır. Disiplin esasları, ceza verme usulleri, öğrencilikten çıkarma ve çıkma. MADDE 13- (1) Disiplin cezaları, ceza verme usulleri, öğrencilikten çıkarma ve çıkma hususlarında askeri öğrenciler için 23/3/2021 tarihli ve 31432 sayılı Resmî Gazete’de yayımlanan Fakülte ve Yüksekokullar Askeri Öğrenci Komutanlığı ve Öğrencileri ile Fakülte ve Yüksekokullardan Yetişen Subay ve Astsubaylara Ait Yönetmelik hükümleri uygulanır. (2) Eğitim kurumunda eğitim öğretime başlayan askeri öğrencilerin, askeri öğrenci statülerinin sona ermesi halinde, Bakanlık nam ve hesabına eğitim gördükleri eğitim kurumundaki eğitim öğretimlerine de son verilir. Öğrencilerin özlük hakları. MADDE 14- (1) Askeri öğrenciler parasız yatılı olup, harçlık, giyecek, barınma, genel eğitim ve öğretim ile diğer özlük hakları askeri öğrenciler için yürürlükte olan ilgili mevzuat hükümlerine göre Bakanlık tarafından karşılanır. Ödül. MADDE 15- (1) Ödül hususunda askeri öğrenciler için ilgili mevzuat hükümleri uygulanır. Subaylığa veya astsubaylığa nasıp. MADDE 16- (1) Öğrenciler, 926 sayılı Kanun kapsamında; ilgili fakülte, yüksekokul veya meslek yüksekokulunu bitirdikleri ayın sonundan geçerli olmak üzere teğmenliğe veya astsubay çavuşluğa nasbedilirler. Aynı sınıfta subaylığa veya astsubay çavuşluğa nasbedileceklerin sınav tarihleri arasında fark bulunduğu takdirde nasıp tarihleri her sınav döneminin en son sınav tarihinde birleştirilir. Ancak bunlardan;. a) Fakülte veya yüksekokulları bitirip de teğmenliğe veya astsubay çavuşluğa nasbedilmeden önce subaylar veya astsubaylar hakkında açığa alınmayı gerektiren bir suçtan tutuklanan ya da gözaltına alınanların teğmenliğe veya astsubay çavuşluğa nasıpları yapılmaz. Bunlardan öğrencilik hukukunun kaybedilmesine sebep olacak şekilde mahkûm olanlarla, Bakanlıkça yetkilendirilen ilgili disiplin kurulunca okulla ilişiğinin kesilmesine karar alınanlar hariç olmak üzere, haklarında mahkûmiyete veya kovuşturmaya yer olmadığına, beraata veya kamu davasının her ne sebeple olursa olsun ortadan kaldırılmasına karar verilenlerle, gözaltına alınanlardan başka bir işlem yapılmaksızın serbest bırakılanlar, teğmenliğe veya astsubay çavuşluğa nasbedilir ve nasıpları emsalleri tarihine götürülür. (2) Kazaî, idarî ve sıhhî zorunluluklar nedeniyle fakülte veya yüksekokulları 30 Ağustos’tan sonra bitirenler, bitirdikleri ayın sonundan geçerli olarak teğmenliğe nasbedilirler. Bunların nasıpları emsalleri tarihine götürülür. Mezuniyet sonrası staj ve askeri eğitim. MADDE 17- (1) Fakülte, yüksekokul veya meslek yüksekokulunu bitiren öğrenciler subay veya astsubay nasbedildikten sonra sınıf okulunda, nasbedildikleri rütbede ilk açılacak askerî eğitime tabi tutulurlar. Başarı gösteremeyenler bir sonraki dönem eğitimine katılırlar. Bunlardan ikinci dönem eğitimde de başarı gösteremeyenler görevlerine iade edilir ve yeniden eğitime tabi tutulmazlar. Bu gibilerin nasbedildikleri rütbeye ait bekleme süreleri bir yıl uzatılır. Personel sınıf okulu eğitimini müteakip sınıfı ile ilgili bir göreve atanır. Ayrıca, ihtiyaç halinde Bakanlıkça belirlenen kurumlarda staja tabi tutulabilir. Mecburi hizmet yükümlülüğü. MADDE 18- (1) Öğrenciler mezuniyetlerini takiben 926 sayılı Kanunun 112 nci maddesinde belirtilen süre kadar mecburi hizmete tabidir. ÜÇÜNCÜ BÖLÜM. Milli Savunma Bakanlığı Nam ve Hesabına Tıpta Uzmanlık, Yan Dal Uzmanlık,. Diş Hekimliğinde Uzmanlık, Eczacılıkta Uzmanlık ve Veteriner Hekimlikte. Uzmanlık Eğitimi. Kontenjan ve duyuru. MADDE 19- (1) Uzmanlık ve yan dal uzmanlık eğitim branş ve kontenjanları Bakanlık tarafından tespit edilecek ilke, öncelik ve ana programlara göre Genelkurmay Başkanlığı ve kuvvet komutanlıklarının harekât ihtiyaçları da esas alınarak Milli Savunma Bakanlığı Sağlık İnsan Gücü Temin ve Yetiştirme Planı kapsamında belirlenerek eğitim kurumuna ve ilgili Bakanlığa gönderilir. (2) Uzmanlık branş ve kontenjanları sınav tarihlerinden yeterli süre önce ÖSYM tarafından ilgili sınav kılavuzlarında yer almak üzere yayımlanır. Başvuru koşulları ve başvuru süreci. MADDE 20- (1) Tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimi ile ilgili mevzuat esasları doğrultusunda tıpta, diş hekimliğinde, eczacılıkta ve veteriner hekimlikte uzmanlık eğitimi giriş sınavlarına subay nasbedildikten sonra, aşağıda belirtilen şartlara haiz olanlar kabul edilirler:. a) Başvuru tarihine kadar almış olduğu sicillerin not toplamlarının ortalaması, sicil tam notunun en az yüzde doksan ve yukarısında olmak. b) Cezaları ertelenmiş, seçenek yaptırımlardan birisine çevrilmiş, haklarında hükmün açıklanmasının geri bırakılmasına karar verilmiş, genel veya özel af kanunları kapsamına girmiş, hükümlülüklerine ilişkin kayıtları adli sicilden çıkarılmış olunsa bile;. 1) Millete ve Devlete karşı suçlar ile zimmet, irtikâp, iftira, rüşvet, hırsızlık, dolandırıcılık, sahtecilik, güveni kötüye kullanma, yalan yere tanıklık, yalan yere yemin, suç uydurma, cinsel saldırı, cinsel taciz, kişiyi hürriyetinden yoksun kılmak, fuhuş, gayri tabi mukarenet, hileli iflas gibi yüz kızartıcı veya şeref ve haysiyeti kırıcı suçlar ile istimal ile istihlak kaçakçılığı hariç kaçakçılık, resmi ihale ve alım ve satımlara fesat karıştırma, devlet sırlarını açığa vurma suçlarından birinden mahkûm olmamak. 2) Firar, amir veya üste fiilen taarruz, emre itaatsizlikte ısrar, üste hakaret, mukavemet, fesat, isyan suçları ile 22/5/1930 tarihli ve 1632 sayılı Askeri Ceza Kanununun 148 inci maddesinde belirtilen suçlardan mahkum olmamak. 3) Taksirli suçlar hariç olmak üzere, yukarıdaki bentlerde belirtilen suçların dışındaki suçlardan, toplam olarak yirmi bir gün ve daha fazla hapis, oda hapsi veya hizmet yerini terk etmeme cezası ile mahkûm veya cezalandırılmış olmamak. c) Terör örgütlerine veya Devletin milli güvenliğine karşı faaliyette bulunduğuna karar verilen yapı, oluşum veya gruplara üyeliği, mensubiyeti, iltisakı veya bunlarla irtibatı olmamak. (2) Personelin kendinden kaynaklanmayan harekât ve benzeri görevler gibi diğer nedenlerden dolayı giremedikleri sınavlar için ilgili kurum tarafından daha sonraki dönemlerde yapılacak sınav/sınavlara, ilave sınav başvuru hakkı tanınır. (3) Birinci fıkranın (b) ve (c) bentlerinde sayılan suçlar nedeniyle almış oldukları cezalar ertelenmiş, para cezasına çevrilmiş, genel veya özel af kanunları kapsamına girmiş, hükümlülüklerine ilişkin kayıtları adli sicilden çıkarılmış olsa dahi bu suçlardan mahkûm olanların başvuruları kabul edilmez. (4) Tıpta uzmanlık, yan dal uzmanlık ve diş hekimliğinde uzmanlık eğitimi giriş sınavları, 26/4/2014 tarihli ve 28983 sayılı Resmî Gazete’de yayımlanan Tıpta ve Diş Hekimliğinde Uzmanlık Eğitimi Yönetmeliği, eczacılıkta uzmanlık eğitimi giriş sınavları 21/10/2016 tarihli ve 29864 sayılı Resmî Gazete’de yayımlanan Eczacılıkta Uzmanlık Eğitimi Yönetmeliği, veteriner hekimlikte uzmanlık eğitimi giriş sınavları ise 2/5/2018 tarihli ve 30409 sayılı Resmî Gazete’de yayımlanan Veteriner Hekimliğinde Uzmanlık Eğitimi Yönetmeliği kapsamında yapılır. (5) Tıpta ve Diş Hekimliğinde Uzmanlık Eğitimi Yönetmeliği, Eczacılıkta Uzmanlık Eğitimi Yönetmeliği ve Veteriner Hekimliğinde Uzmanlık Eğitimi Yönetmeliği kapsamında; sınavlar için başvuracak adaylar, kadroların duyurulmasını müteakip otuz gün içerisinde dilekçe ile silsileler yoluyla ilgili kuvvet komutanlığına müracaatlarını yaparlar. İlgili kuvvet komutanlığınca, birinci, ikinci ve üçüncü fıkralardaki şartlara haiz personel bilgileri, Bakanlığa gönderilir. Bakanlıkça birinci, ikinci ve üçüncü fıkralarda belirtilen şartları haiz adayların kimlik bilgileri, adaylardan kontenjan tercihlerinin alınma süreci başlamadan önce ÖSYM’ye gönderilir. Bakanlıkça belirtilen aday listesinin dışında kalan adaylar sınava girmiş olsalar bile ilan edilen kontenjanlara yerleştirilmezler. (6) Personel müracaatını, ÖSYM tarafından ilan edilen başvuru esaslarına göre ÖSYM’ye şahsen yapar. Sınav sonucunun açıklanması ve atama. MADDE 21- (1) Bakanlık nam ve hesabına tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık sınavına giren personele ait sınav sonuçları, ilgili eğitim kurumu tarafından Bakanlığa bildirilir. (2) Bakanlık tarafından, Genelkurmay Başkanlığı ve kuvvet komutanlıkları ile koordine edilerek belirlenen kontenjanlara yerleştirilen personel kimlik bilgileri, kuvvet komutanlıklarına bildirilir ve Genelkurmay Başkanlığına bilgi verilir. Söz konusu personel, Personel Genel Müdürlüğü tarafından, ilgili mevzuat hükümlerine göre kuvvet komutanlıkları ile koordine edilerek, eğitimleri süresince Milli Savunma Bakanlığı Askeri Sağlık Hizmetleri Genel Müdürlüğü emrine, tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimi görmek üzere atanırlar. Eğitim süreci/esasları. MADDE 22- (1) Sınavı kazanan personel;. a) Tıpta, diş hekimliğinde, eczacılıkta ve veteriner hekimlikte uzmanlık eğitimine;. 1) İki yıllık kıta, kurum ve karargâh hizmetini tamamlayanlar sınavın yapıldığı yıl,. 2) İki yıllık kıta, kurum ve karargâh hizmetini tamamlamayanlar ise iki yıllık hizmetlerini tamamladıktan sonra,. katılabilirler. Ancak, eğitim ve hizmetin aksamasının söz konusu olduğu hallerde acil ve zorunlu ihtiyaç bulunan uzmanlık branşlarının, günün şartları ve teknolojik gelişmelere uygun olarak kurulacak yeni birimlerin uzman personel ihtiyacını karşılamak amacıyla, aranan kıta, kurum ve karargâh hizmet süresi, gerektiğinde Bakanlıkça kısaltılabilir. b) Tıpta yan dal uzmanlık eğitimine;. 1) Tıpta uzmanlık unvanını aldıktan sonra, iki yıl uzmanlık kadrosunda çalışanlar sınavın yapıldığı yıl,. 2) Tıpta uzmanlık unvanını aldıktan sonra, iki yıl uzmanlık kadrosunda çalışmayanlar ise iki yıllık hizmetlerini tamamladıktan sonra,. katılabilirler. (2) Tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitim ve öğretim süresi ilgili mevzuatta belirtilen süreler kadardır. (3) Tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimine başlayan öğrenciler, eğitim kurumu ile bu Yönetmeliğe uygun olarak imzalanan protokol kapsamında, eğitim kurumunun eğitim ve öğretimle ilgili mevzuatına tabi olurlar. (4) Uzmanlık öğrencilerinin uzmanlık eğitimlerini yerleştirildikleri kurum ve birimlerde tamamlamaları esastır. Ancak:. a) Eğitim yetkisi kaldırılan kurum ve birimlerdeki uzmanlık öğrencileri, Bakanlık ile Tıpta Uzmanlık Kurulunun tespit edeceği kurum ve birimle yapılacak protokol kapsamında nakledilir. b) Hastalık, vefat, istifa, emeklilik veya tayin gibi sebeplerle eğitim sorumlusunun bulunmadığı durumlar ile sahip olması gereken asgari nitelik ve standartları kaybeden birimlerdeki uzmanlık öğrencileri Bakanlık ile koordine kurularak, başka kurumlarda eğitim almak veya rotasyon yapmak üzere altı aya kadar görevlendirilirler. Bu süre içerisinde ilgili birimde eğitim sorumlusu istihdam edilemediği veya eğitime engel olan durumun ortadan kaldırılamadığı hallerde uzmanlık öğrencileri hakkında (a) bendi hükümleri uygulanır. (5) Bakanlık nam ve hesabına tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitiminde bulunanlardan, sağlık veya harekât ve benzeri görevlendirme sebepleri dışında kendi isteği ile eğitimi bırakan veya eğitimlerini ilgili mevzuatta belirtilen sürelerde tamamlayamayan personele 926 sayılı Kanunun 36 ncı maddesi hükümleri uygulanır. (6) Kendi istekleri ile tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimine başlamadan eğitimden feragat edenler Milli Savunma Bakanlığı Sağlık İnsan Gücü Temin ve Yetiştirme Planı kapsamında bir sonraki dönem açılan uzmanlık kontenjanlarına başvuramazlar, müteakip dönemlerde açılan kontenjanlara ise başvurabilirler. Eğitimleri devam ederken uzmanlık sınavına giremezler. (7) Eğitim kurumu tarafından, tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimini bitirme sınavında başarılı olanların, uzmanlığının tescili için gerekli işlemleri ilgili mevzuata göre yapılır. Ayrıca eğitim kurumu tarafından, uzmanlık belgelerinin Sağlık Bakanlığı veya Tarım ve Orman Bakanlığı tarafından tescil edilmesini müteakip uzmanlık belgeleri tescil edilen personel bilgileri Bakanlığa ve Bakanlık aracılığıyla personelin bağlı olduğu kuvvet komutanlığına bildirilir. (8) Tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimini bitirerek uzman unvanı alan personel, uzman unvanı aldıkları uzmanlık alanında, uzmanlık eğitimi süresinin yarısı kadar Bakanlığa bağlı kurum/birimlerde görev yapmadan, ikinci bir uzmanlık eğitimine başvuramaz. Eğitimin sonlandırılması. MADDE 23- (1) Eğitim kurumunda tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimi yapan personelin, eğitim kurumunun ilgili mevzuatında belirtilen şartlar ile 20 nci maddenin birinci fıkrasının (a), (b) ve (c) bentlerinde belirtilen şartları kaybetmesi durumunda eğitim kurumundaki eğitimine son verilir. Bu durum, eğitim kurumu tarafından gerekçeleri ile birlikte Bakanlığa bildirilir. Öğrenci statüsü sona eren personel kimlik bilgileri Bakanlık tarafından ilgili kuvvet komutanlığına bildirilir. Eğitimine son verilen personele tıpta uzmanlık, yan dal uzmanlık, diş hekimliğinde uzmanlık, eczacılıkta ve veteriner hekimlikte uzmanlık sınavlarına tekrar başvuru hakkı verilmez. (2) Tıpta uzmanlık, yan dal uzmanlık, diş hekimliğinde, eczacılıkta ve veteriner hekimlikte uzmanlık eğitimine giriş şartlarından herhangi birini taşımadığı sonradan anlaşılanlar ile uzmanlık eğitimi sırasında bu şartlardan birisini kaybettiği tespit edilen personelin eğitimini sonlandırma yazısı ilgili kuvvet komutanlığı tarafından Bakanlık aracılığıyla eğitim kurumuna gönderilir. Eğitim kurumu tarafından eğitim sonlandırma işlemi personele tebliğ edilir ve tebliğ tarihi Bakanlığa ve ilgili kuvvet komutanlığına bildirilir. Eğitimi sonlandırılan personelin atama işlemleri Personel Genel Müdürlüğü tarafından gerçekleştirilir. DÖRDÜNCÜ BÖLÜM. Milli Savunma Bakanlığı Nam ve Hesabına Yüksek Lisans ve Doktora Eğitimi. Kontenjan ve duyuru. MADDE 24- (1) Yüksek lisans, doktora eğitimi kontenjanları, Bakanlık tarafından tespit edilecek ilke, öncelik ve ana programlara göre Genelkurmay Başkanlığı ve kuvvet komutanlıklarının harekât ihtiyaçları esas alınarak Milli Savunma Bakanlığı Sağlık İnsan Gücü Temin ve Yetiştirme Planı kapsamında belirlenir. (2) Bakanlık tarafından, Milli Savunma Bakanlığı Sağlık İnsan Gücü Temin ve Yetiştirme Planı kapsamında belirlenen yüksek lisans ve doktora program kontenjanları eğitim kurumuna gönderilir. (3) Bakanlık nam ve hesabına açılacak yüksek lisans, doktora program ve kontenjanları ile başvuru esasları, Bakanlık tarafından kuvvet komutanlıklarının ihtiyaçları ve eğitim kurumu ile yapılan koordine sonucunda belirlenir ve Bakanlık bağlısı kurum/birimlere yayınlanır. Ayrıca eğitim kurumu tarafından, Bakanlık adına ilan edilen program ve kontenjanlar ile başvuru esasları internet sayfasında da yayımlanır. Başvuru koşulları ve başvuru süreci. MADDE 25- (1) YÖK Başkanlığınca tespit edilen esaslar doğrultusunda, sağlık bilimleri alanında, eğitim kurumlarında yaptırılacak olan yüksek lisans ve doktora eğitim ve öğretimine aşağıda belirtilen personel başvurabilir:. a) Personelin hangi hizmet yılları arasında Bakanlık nam ve hesabına lisansüstü eğitime gönderileceği ve bu kapsamda müracaat edebileceği yıllar Bakanlık tarafından belirlenir. b) Muvazzaf askerlik süresi hariç olmak üzere, Bakanlık bünyesindeki kuruluşlarda meslekleri ile ilgili olarak staj eğitimini müteakiben iki yıllık kıta/kurum/karargâh hizmet süresini (bu süre gerektiğinde Bakanlık tarafından kısaltılabilir) yüksek lisans veya doktora öğrenimine başlayacağı tarih itibarıyla tamamlayacak olanlar ile açılan programlar için belirlenecek alanlarda lisans/yüksek lisans diplomasına sahip olanlar. c) 20 nci maddenin birinci, ikinci ve üçüncü fıkralarında belirtilen şartlara haiz olanlar. (2) Yüksek lisans ve doktora eğitimine başvuruda, eğitim kurumunun mevzuatına göre belirlenmiş olan belgeler ile kuvvet komutanlıkları tarafından ihtiyaç duyulan bilgi ve belgeler adaylardan talep edilir. (3) Adaylar, yüksek lisans ve doktora program ve kontenjanlarının ilan edilmesini müteakip, başvuruda talep edilen bilgi ve belgeler ile otuz gün içerisinde dilekçe ile silsileler yoluyla ilgili kuvvet komutanlığına müracaatlarını yaparlar. İlgili kuvvet komutanlığınca 20 nci maddenin birinci, ikinci ve üçüncü fıkralarında belirtilen şartlara haiz adayların kimlik bilgileri ve başvuru belgeleri Bakanlığa gönderilir. Bakanlık tarafından aday bilgileri eğitim kurumuna gönderilir. (4) Bakanlık tarafından eğitim kurumuna isimleri bildirilen personel, müracaatını eğitim kurumuna şahsen yapar. (5) Bakanlık tarafından bildirilen aday listesinin dışında kalan adaylar sınava alınmazlar, sınava girmiş olsalar bile ilan edilen kontenjanlara yerleştirilmezler. (6) Yüksek lisans ve doktora giriş sınavları, eğitim kurumu tarafından belirlenen yer ve zamanda yapılır. Sınav sonucunun açıklanması ve atama. MADDE 26- (1) Eğitim kurumu tarafından, Bakanlık adına ilan edilen yüksek lisans ve doktora program ve kontenjanlara yerleştirilen personel kimlik bilgileri, Bakanlığa yazılı olarak bildirilir. Bakanlık tarafından, Bakanlık nam ve hesabına ilan edilen yüksek lisans ve doktora program ve kontenjanlarına yerleştirilen personel kimlik bilgileri kuvvet komutanlıklarına bildirilir. (2) Eğitim kurumu tarafından, yüksek lisans ve doktora program ve kontenjanlara yerleştirilen personel Personel Genel Müdürlüğü tarafından, ilgili mevzuat hükümlerine göre kuvvet komutanlıkları ile koordine edilerek, eğitimleri süresince Milli Savunma Bakanlığı Askeri Sağlık Hizmetleri Genel Müdürlüğü emrine, yüksek lisans ve doktora eğitimi görmek üzere atanırlar. Eğitim süreci/esasları. MADDE 27- (1) Kontenjana yerleştirilen personel, yüksek lisans ve doktora eğitimlerini ilgili eğitim kurumunun mevzuatında yer alan hükümlere göre yaparlar. Ancak, bilimsel hazırlık ve yabancı dil hazırlık süresi hariç olmak üzere;. a) Bakanlık nam ve hesabına tezli yüksek lisans programının süresi bilimsel hazırlıkla geçen süre hariç, kayıt olduğu programa ilişkin derslerin verildiği dönemden başlamak üzere, her dönem için kayıt yaptırıp yaptırmadığına bakılmaksızın dört yarıyıl olup, program en çok altı yarıyılda,. b) Bakanlık nam ve hesabına tezsiz yüksek lisans programını tamamlama süresi, bilimsel hazırlıkla geçen süre hariç, kayıt olduğu programa ilişkin derslerin verildiği dönemden başlamak üzere, her dönem için kayıt yaptırıp yaptırmadığına bakılmaksızın en az iki yarıyıl, en çok üç yarıyılda,. c) Bakanlık nam ve hesabına doktora programı, bilimsel hazırlıkta geçen süre hariç tezli yüksek lisans derecesi ile kabul edilenler için kayıt olduğu programa ilişkin derslerin verildiği dönemden başlamak üzere, her dönem için kayıt yaptırıp yaptırmadığına bakılmaksızın sekiz yarıyıl olup azami tamamlama süresi on iki yarıyılda,. ç) Bakanlık nam ve hesabına doktora eğitimine lisans derecesi ile kabul edilenler için ise on yarıyıl olup, azami tamamlama süresi on dört yarıyılda,. tamamlanır. Tahsis edilen süreler içerisinde eğitimini tamamlayamayan personele 926 sayılı Kanunun 36 ncı maddesinin birinci fıkrasının (b) bendi hükümleri uygulanır. (2) Kendi istekleri ile yüksek lisans ve doktora eğitiminden ayrılanlar başka bir alanda eğitim alma hakkını kaybetmezler. Ancak, Milli Savunma Bakanlığı Sağlık İnsan Gücü Temin ve Yetiştirme Planı kapsamında bir sonraki dönem açılan kontenjanlara başvuramazlar, müteakip dönemlerde açılan kontenjanlara ise başvurabilirler. (3) Yüksek lisans ve doktora eğitiminde başarılı olanların, diplomalarının tescili için gerekli işlemler eğitim kurumunun ilgili mevzuatına göre yapılır. Ayrıca eğitim kurumu tarafından, diplomaları Sağlık Bakanlığı veya Tarım ve Orman Bakanlığı tarafından tescil edilen personel bilgileri Bakanlığa ve Bakanlık aracılığıyla ilgili kuvvet komutanlıklarına bildirilir. Eğitimin sonlandırılması. MADDE 28- (1) Eğitim kurumunda yüksek lisans ve doktora eğitimi yapan personelden, eğitim kurumunun ilgili mevzuatı ile 20 nci maddenin birinci fıkrasının (a), (b) ve (c) bentlerinde belirtilen şartları kaybeden öğrencilerin durumu, eğitim kurumu tarafından gerekçeleri ile birlikte, Bakanlığa bildirilerek eğitimi sonlandırılabilir. Öğrenci statüsü sona eren personel kimlik bilgileri, Bakanlık tarafından ilgili kuvvet komutanlığına bildirilir. (2) Yüksek lisans ve doktora eğitimine giriş şartlarından herhangi birini taşımadığı sonradan anlaşılanlar ile yüksek lisans ve doktora eğitimi sırasında bu şartlardan birisini kaybettiği tespit edilen personelin eğitimini sonlandırma yazısı ilgili kuvvet komutanlığı tarafından Bakanlık aracılığıyla eğitim kurumuna gönderilir. Eğitim kurumu tarafından eğitim sonlandırma işlemi personele tebliğ edilir ve tebliğ tarihi Bakanlığa ve ilgili kuvvet komutanlığına bildirilir. Eğitimi sonlandırılan personelin atama işlemleri Personel Genel Müdürlüğü tarafından gerçekleştirilir. BEŞİNCİ BÖLÜM. Çeşitli ve Son Hükümler. Ortak hususlar. MADDE 29- (1) Tıpta uzmanlık, yan dal uzmanlık, diş hekimliğinde uzmanlık, eczacılıkta uzmanlık ve veteriner hekimlikte uzmanlık ile yüksek lisans ve doktora yapan personele, 926 sayılı Kanunun hükümlerine göre kıdem verilir. (2) Bakanlık nam ve hesabına, bu Yönetmelik esaslarına göre tıpta uzmanlık, yan dal uzmanlık, diş hekimliğinde uzmanlık, eczacılıkta uzmanlık, veteriner hekimlikte uzmanlık ve lisansüstü eğitimi bitiren personelin yükümlülükleri, 926 sayılı Kanunda belirtildiği şekilde uygulanır. (3) Tıpta uzmanlık, yan dal uzmanlık, diş hekimliğinde uzmanlık, eczacılıkta uzmanlık, veteriner hekimlikte uzmanlık ve yüksek lisans, doktora eğitimine ve öğretimine, sağlık nedeni dışında son verilen veya kendi isteği ile öğrenimini bırakan askeri personel hakkında, 926 sayılı Kanun hükümlerine göre nasıp düzeltmesi yapılır. (4) Diğer sağlık personelinden ihtiyaç duyulan branşlarda, Milli Savunma Bakanlığı nam ve hesabına lisansüstü eğitimleri, eğitim kurumu ile Bakanlık arasında imzalanan, Protokol kapsamında yürütülür. (5) Bu Yönetmelikte belirtilmeyen konularda Bakanlığın ilgili mevzuatı ile 6/9/2008 tarihli ve 26989 sayılı Resmî Gazete’de yayımlanan Türk Silahlı Kuvvetleri Lisansüstü Eğitim-Öğretim Yönetmeliği esasları uygulanır. Uygulanacak diğer mevzuat. MADDE 30- (1) Personelin lisansüstü eğitim kapsamındaki tez, proje ve araştırma görevleri ile akademik kariyerini geliştirmesi amacıyla bilimsel etkinliklere katılımına, bildiri sunmasına ve makale yayımlanmasına yönelik esaslar ile lisansüstü eğitime ilişkin detaylı usul, esas ve şartlar ile diğer hususlar Bakanlık tarafından belirlenir. Yönetmeliğin uygulanmasında sorumluluk. MADDE 31- (1) Bu Yönetmeliğin uygulanmasından doğacak tereddütleri gidermeye Milli Savunma Bakanlığı yetkilidir. Yürürlükten kaldırılan yönetmelik ve atıflar. MADDE 32- (1) 22/6/2017 tarihli ve 30104 sayılı Resmî Gazete’de yayımlanan Türk Silahlı Kuvvetleri Mensubu Sağlık Personelinin Ön Lisans, Lisans ve Lisansüstü Eğitim ve Öğretim Yönetmeliği yürürlükten kaldırılmıştır. (2) Mevzuatta, birinci fıkra uyarınca yürürlükten kaldırılan Türk Silahlı Kuvvetleri Mensubu Sağlık Personelinin Ön Lisans, Lisans ve Lisansüstü Eğitim ve Öğretim Yönetmeliğine yapılan atıflar bu Yönetmeliğe yapılmış sayılır. Yürürlük. MADDE 33- (1) Bu Yönetmelik yayımı tarihinde yürürlüğe girer. Yürütme. MADDE 34- (1) Bu Yönetmelik hükümlerini Milli Savunma Bakanı yürütür. "
"MİLLÎ EĞİTİM BAKANLIĞI PERSONELİ. HİZMET İÇİ EĞİTİM YÖNETMELİĞİ. BİRİNCİ BÖLÜM. Başlangıç Hükümleri. Amaç. MADDE 1- (1) Bu Yönetmeliğin amacı, Millî Eğitim Bakanlığının merkez, taşra ve yurt dışı teşkilatı personeli ile talepleri hâlinde özel öğretim kurumları eğitim personelinin mesleki gelişim ihtiyacının karşılanmasına yönelik eğitimlerin planlanması, uygulanması, yönetimi, izlenmesi ve değerlendirilmesine ilişkin usul ve esasları belirlemektir. Kapsam. MADDE 2- (1) Bu Yönetmelik, Millî Eğitim Bakanlığının merkez, taşra ve yurt dışı teşkilâtında görev yapan personel ile özel öğretim kurumları eğitim personelini kapsar. Dayanak. MADDE 3- (1) Bu Yönetmelik 14/7/1965 tarihli ve 657 sayılı Devlet Memurları Kanunu, 14/6/1973 tarihli ve 1739 sayılı Millî Eğitim Temel Kanunu, 3/2/2022 tarihli ve 7354 sayılı Öğretmenlik Meslek Kanunu ile 1 sayılı Cumhurbaşkanlığı Teşkilatı Hakkında Cumhurbaşkanlığı Kararnamesinin 312 nci maddesine dayanılarak hazırlanmıştır. Tanımlar. MADDE 4- (1) Bu Yönetmelikte geçen;. a) Bakan: Millî Eğitim Bakanını,. b) Bakanlık: Millî Eğitim Bakanlığını,. c) Birim: Millî Eğitim Bakanlığı merkez teşkilatı hizmet birimlerini,. ç) Diğer mesleki gelişim faaliyeti: Sempozyum, konferans, çalıştay, panel, forum ve benzeri etkinlikleri içeren eğitim faaliyetlerini,. d) Genel Müdürlük: Öğretmen Yetiştirme ve Geliştirme Genel Müdürlüğünü,. e) Hizmet içi eğitim faaliyeti: Millî Eğitim Bakanlığının merkez, taşra ve yurt dışı teşkilatı personeli ile özel öğretim kurumlarında görevli eğitim personeline yönelik merkezî ve mahallî olarak yüz yüze veya uzaktan eğitim yoluyla düzenlenen mesleki gelişim faaliyetlerini,. f) Hizmet içi eğitim merkezi: Hizmet içi eğitim faaliyetinin düzenlendiği yeri,. g) Hizmet içi eğitim merkezi müdürü: Hizmet içi eğitim faaliyetlerinde eğitim merkezi müdürü olarak görevlendirilenleri,. ğ) İlgili genel müdürlük: Millî Eğitim Bakanlığının merkez, taşra ve yurt dışı teşkilatında görev yapan öğretmenler ile müdür, müdür başyardımcısı ve müdür yardımcıları bakımından Öğretmen Yetiştirme ve Geliştirme Genel Müdürlüğünü; diğer personel bakımından Personel Genel Müdürlüğünü,. h) Katılımcı: Başarı değerlendirmesi yapma zorunluluğu bulunmayan hizmet içi eğitim faaliyetine katılanları,. ı) Katılım Belgesi: Kurs ve seminer faaliyeti dışındaki her türlü hizmet içi eğitim faaliyetine katılanlara verilen belgeyi,. i) Kurs: Belirli bir konuda bilgi ve beceriye yönelik kazanımlar elde edilerek personelin yeterlik alanlarını geliştirmeyi hedefleyen ve katılanların başarılarının sınavla değerlendirildiği hizmet içi eğitim faaliyetini,. j) Kurs Belgesi: Kursu başarıyla tamamlayanlara verilen belgeyi,. k) Kursiyer: Başarı değerlendirmesi yapma zorunluluğu bulunan hizmet içi eğitim faaliyetine katılanları,. l) Mahallî hizmet içi eğitim faaliyeti: Valiliklerce düzenlenen hizmet içi eğitim faaliyetlerini,. m) MEBBİS: Millî Eğitim Bakanlığı Bilişim Sistemlerini,. n) Merkezî hizmet içi eğitim faaliyeti: İlgili genel müdürlük tarafından düzenlenen hizmet içi eğitim faaliyetlerini,. o) ÖBA: Öğretmen Bilişim Ağını,. ö) Personel: Millî Eğitim Bakanlığının merkez, taşra ve yurt dışı teşkilatı personelini,. p) Seminer: Belirli bir konuda bilgi ve tecrübe paylaşımında bulunarak personelin yeterlik alanlarını geliştirmeyi hedefleyen ve sonunda başarı değerlendirme zorunluluğu bulunmayan hizmet içi eğitim faaliyetini,. r) Seminer Belgesi: Seminere katılanlara verilen belgeyi,. s) Uzaktan eğitim: Uzaktan eğitim yöntem ve teknikleriyle düzenlenen hizmet içi eğitim faaliyetini,. ş) Yıllık mahallî hizmet içi eğitim planı: İl millî eğitim müdürlüklerince bir yıl içerisinde düzenlenecek hizmet içi eğitim faaliyetlerini,. t) Yıllık merkezî hizmet içi eğitim planı: İlgili genel müdürlükçe bir yıl içerisinde düzenlenecek hizmet içi eğitim faaliyetlerini,. u) Yönetici: Eğitim kurumlarında görev yapan müdür, müdür başyardımcısı ve müdür yardımcılarını,. ifade eder. İlkeler. MADDE 5- (1) Hizmet içi eğitim faaliyetlerinin planlanması ve gerçekleştirilmesinde;. a) Hizmet içi eğitim faaliyetlerinin sürekli olması,. b) Hizmet içi eğitim faaliyetlerinin planlanmasında personelin mesleki gelişim ihtiyaçlarının dikkate alınması,. c) Hizmet içi eğitim faaliyetlerinin, eğitime katılacak personelin görevleriyle uyumlu olması,. ç) Hizmet içi eğitim faaliyetlerinin yetişkin eğitiminin gerektirdiği özellikler doğrultusunda planlanması ve uygulanması,. d) Her amirin, maiyetinde çalışan personelin hizmet içi eğitim faaliyetleri yoluyla yetiştirilmesinden sorumlu olması,. e) Hizmet içi eğitim faaliyetlerinden yararlanmada personele fırsat eşitliği sağlanması,. f) Hizmet içi eğitim faaliyetlerinin yapılacağı yerlerin eğitim şartlarına uygun olması, eğitimin gereklerine göre düzenlenmesi ve donatılması,. g) Hizmet içi eğitim programlarının sürekli olarak değerlendirilmesi ve geliştirilmesi,. ğ) Kamu kurum ve kuruluşları ile gerekli hâllerde ve uzmanlık alanlarıyla sınırlı olmak üzere özel kuruluşlarla hizmet içi eğitim kapsamında iş birliği yapılması,. h) Hizmet içi eğitim faaliyetlerine katılan personelin mesleki gelişimlerinin izlenmesi,. ilkeleri esas alınır. İKİNCİ BÖLÜM. Kurul ve Komisyon. Eğitim Kurulu. MADDE 6- (1) Eğitim Kurulu; Bakan tarafından görevlendirilen bakan yardımcısının başkanlığında Din Öğretimi Genel Müdürü, Hayat Boyu Öğrenme Genel Müdürü, Mesleki ve Teknik Eğitim Genel Müdürü, Ortaöğretim Genel Müdürü, Öğretmen Yetiştirme ve Geliştirme Genel Müdürü, Özel Eğitim ve Rehberlik Hizmetleri Genel Müdürü, Personel Genel Müdürü ve Temel Eğitim Genel Müdüründen oluşur. Kurul Başkanı gündeme bağlı olarak ilgili diğer birimlerin temsilcilerini de davet edebilir. Kurul her yıl eylül ayında bir defa olağan, gerektiğinde başkanın çağrısı üzerine olağanüstü toplanır ve oy çokluğu ile karar alır. Eğitim Kurulunun kararı Bakan onayı ile kesinleşir. (2) Eğitim Kurulunun görevleri şunlardır:. a) Hizmet içi eğitim faaliyetlerine ilişkin genel politika ve stratejileri belirlemek. b) Hizmet içi eğitim faaliyetlerinin etkililiğini ve verimliliğini değerlendirmek. c) Adaylık eğitimi, sertifika programı ve benzeri özel nitelikli faaliyetler ile öğretmen ihtiyacının karşılanamadığı durumlarda, pedagojik formasyonu olmadan ataması yapılanlara düzenlenecek pedagojik formasyon/öğretmenlik meslek bilgisi eğitimine ilişkin eğitim programlarını belirlemek. ç) İlgili mevzuatı kapsamında yetiştirilmek amacıyla yurt dışına gönderilecek personelin sayısını belirlemek. (3) Eğitim Kurulunun sekretaryası Genel Müdürlükçe yürütülür. Sınav ve değerlendirme komisyonu. MADDE 7- (1) Hizmet içi eğitim faaliyetlerinde yapılacak sınavlarda, özel mevzuatında yer alan hükümler saklı kalmak üzere, eğitim yöneticisinin başkanlığında hizmet içi eğitim merkezi müdürü, varsa eğitim yöneticisi yardımcıları ile eğitim görevlilerinden sınav ve değerlendirme komisyonu oluşturulur. (2) Sınav ve değerlendirme komisyonunun görevleri şunlardır:. a) Sınav sorularının hazırlanmasını sağlamak. b) Sınavların yapılması, değerlendirilmesi ve sınav sonuçlarının duyurulmasını sağlamak. c) Sınava ilişkin itirazları değerlendirerek sonuçlandırmak. ç) Sınava ilişkin diğer iş ve işlemlerin yürütülmesini sağlamak. ÜÇÜNCÜ BÖLÜM. Hizmet İçi Eğitim Planı, Programı ve Hizmet İçi Eğitim Faaliyetinin Uygulanması. Hizmet içi eğitim planı. MADDE 8- (1) Yıllık merkezî hizmet içi eğitim planı ilgili genel müdürlükçe, yıllık mahallî hizmet içi eğitim planı ise il millî eğitim müdürlüklerince ilgili yılın Merkezî Yönetim Bütçe Kanununda tahsis edilen ödeneklere uygun olarak hazırlanır. Bu şekilde hazırlanan hizmet içi eğitim planı merkezde Bakan onayı, illerde valilik onayı ile yürürlüğe girer. Hizmet içi eğitim planı, gerek görülmesi hâlinde aynı usulle değiştirilebilir. (2) Hizmet içi eğitim planları hazırlanırken;. a) 25/7/1983 tarihli ve 83/6854 sayılı Bakanlar Kurulu Kararı ile yürürlüğe konulan Devlet Memurları Eğitimi Genel Planı,. b) Millî Eğitim Şûrası kararları, Eğitim Kurulu kararları, kalkınma planları, Bakanlığa ait strateji ve politika belgeleri ile eylem planları,. c) Personelin eğitim ihtiyaç ve talepleri, birimlerin görüş ve teklifleri, teftiş ve yönetici raporları, araştırma raporları, daha önce yapılmış hizmet içi eğitim faaliyetlerine ilişkin değerlendirme raporları ile personel değerlendirme sonuçlarının kaydedildiği veri tabanında yer alan bilgiler,. ç) İlgili diğer üst politika belgeleri,. dikkate alınır. Hizmet içi eğitim programı. MADDE 9- (1) Hizmet içi eğitim programında; hizmet içi eğitim faaliyetinin adı, amacı, süresi, hedef kitlesi, uygulamaya yönelik açıklama, içerik, öğretim yöntem, teknik ve stratejileri, ölçme ve değerlendirme ile gerekli diğer hususlara yer verilir. (2) Kurs şeklinde düzenlenen hizmet içi eğitim faaliyetleri ile uzaktan eğitim yoluyla düzenlenen hizmet içi eğitim faaliyetlerinin eğitim programları Genel Müdürlükçe hazırlanır. Hizmet içi eğitim faaliyetinin süresi. MADDE 10- (1) Yüz yüze eğitim yoluyla düzenlenen hizmet içi eğitim faaliyetinin günlük süresi; merkezî hizmet içi eğitim faaliyetlerinde dört, mahallî hizmet içi eğitim faaliyetlerinde iki ders saatinden az, sekiz ders saatinden fazla olamaz. (2) Beş gün olarak planlanan ve yüz yüze eğitim yoluyla düzenlenen merkezî hizmet içi eğitim faaliyetlerinin süresi 25 ders saatinden az, 40 ders saatinden fazla olamaz. (3) Hizmet içi eğitim faaliyetlerinde; bir ders saati süresi 50 dakika, blok ders saati süresi ise 90 dakikadır. (4) Mesleki Gelişim Toplulukları ve Öğretmen Hareketlilik Programları ile uzaktan eğitim yoluyla düzenlenen hizmet içi eğitim faaliyetlerinin süresi, eğitimin niteliğine göre hizmet içi eğitim programında gösterilir. Hizmet içi eğitim faaliyetinin yeri. MADDE 11- (1) Hizmet içi eğitim faaliyetlerinin hizmet içi eğitim enstitülerinde düzenlenmesi esastır. Hizmet içi eğitim faaliyetleri, hizmet içi eğitim enstitülerinde düzenlenememesi hâlinde, sırasıyla Bakanlığa bağlı okul ve kurumlarda, kamu kurum ve kuruluşlarında olmak üzere uygun görülen diğer yerlerde de düzenlenebilir. Hizmet içi eğitim faaliyetleri. MADDE 12- (1) Hizmet içi eğitim faaliyetleri kurs veya seminer olarak düzenlenir. Kurs ve seminerler yüz yüze veya uzaktan eğitim yöntemleri ya da her iki yöntem birlikte kullanılarak gerçekleştirilebilir. (2) Hizmet içi eğitim faaliyetleri Okul Temelli Mesleki Gelişim, Mesleki Gelişim Toplulukları veya Öğretmen Hareketlilik Programı kapsamında da düzenlenebilir. (3) Okul Temelli Mesleki Gelişim, okul tarafından belirlenen ve o okula özgü olan eğitim ihtiyacının karşılanması amacıyla mahallî hizmet içi eğitim planı kapsamında düzenlenen hizmet içi eğitim faaliyetleridir. Bu tür hizmet içi eğitim faaliyetleri talepte bulunan okulda veya uygun görülen başka bir hizmet içi eğitim merkezinde düzenlenebilir. Okul Temelli Mesleki Gelişim faaliyetleri aynı eğitim ihtiyacını talep eden birkaç okul personelinin birlikte katılımıyla da düzenlenebilir. (4) Mesleki Gelişim Toplulukları; okuldaki eğitim öğretim uygulamalarını geliştirmek, katılımcıların mesleki bilgi ve becerilerini artırmak, birbirlerinden ve uygulamadan öğrenerek mesleki gelişimlerini sağlamak amacıyla düzenlenir. Mesleki Gelişim Topluluklarının topluluk içi iletişimi ve yapılan çalışmaların paylaşımı ÖBA üzerinden gerçekleştirilir. (5) Öğretmen Hareketlilik Programı; başarısı, iyi uygulamaları, farklı projeleri veya farklı öğrenme ortamları ile ön plana çıkan okulların bilgi ve tecrübelerinin paylaşılması ile diğer okullarda görev yapan öğretmen ve yöneticilerin bu okulları ziyaretini sağlamak amacıyla düzenlenir. (6) Öğretmen Hareketlilik Programları kapsamında hareketlilik programına dâhil olacak okullar ve bu programa katılacak öğretmen ve yöneticilerin seçim kriterleri ile dördüncü fıkra kapsamında düzenlenen hizmet içi eğitim faaliyetlerine ilişkin usul ve esaslar Bakan onayıyla belirlenir. Eğitici eğitimleri. MADDE 13- (1) Belli bir politikanın, projenin, programın gerektirdiği uzmanlığı kazandırmak amacıyla hizmet içi eğitim faaliyetlerinde eğitim görevlisi olarak görevlendirilmek üzere eğitici yetiştirilebilir. Eğitici eğitimleri, merkezî hizmet içi eğitim faaliyeti kapsamında kurs şeklinde gerçekleştirilir. Yurt dışında eğitim. MADDE 14- (1) Personelin bilgi ve ihtisaslarını artırmak amacıyla Bakanlık bütçesi veya diğer kaynaklardan yararlanılarak yurt dışında eğitim yapılabilir. Dış ülkelere eğitime gönderilecek personel hakkında ilgili mevzuat hükümleri uygulanır. DÖRDÜNCÜ BÖLÜM. Görev, Yetki ve Sorumluluklar. İlgili genel müdürlüklerin görev ve sorumlulukları. MADDE 15- (1) Bakanlığın merkez, taşra ve yurt dışı teşkilatında görev yapan öğretmenler ve yöneticiler ile istemeleri hâlinde özel öğretim kurumlarında görev yapan eğitim personelinin hizmet içi eğitim faaliyetlerinin yürütülmesinden Genel Müdürlük, yöneticiler ile öğretmen dışındaki personelin hizmet içi eğitim faaliyetlerinin yürütülmesinden Personel Genel Müdürlüğü sorumludur. (2) İlgili genel müdürlüklerin görevleri şunlardır:. a) Yıllık merkezî hizmet içi eğitim planını, ilgili yıl Merkezi Yönetim Bütçe Kanununda tahsis edilen ödenekleri dikkate alarak hazırlamak ve Bakan onayına sunmak. b) Onaylanan yıllık merkezî hizmet içi eğitim planına ait iş ve işlemleri yürütmek. c) Birimlerin mahallî olarak düzenlenmesini istediği hizmet içi eğitim faaliyetlerinden uygun bulunanlar ile ilgili iş ve işlemleri yürütmek. ç) Hizmet içi eğitim faaliyetlerinin yerini, tarihini, eğitimlerde görev alacak personeli ve eğitime katılacak olanları, ilgili birimlerden gelen teklifleri de değerlendirerek belirlemek ve Bakan onayına sunmak. d) Yıllık merkezî hizmet içi eğitim planına ilişkin ek faaliyet ile değişiklik taleplerini değerlendirmek ve uygun görülenleri Bakan onayına sunmak. e) Hizmet içi eğitim faaliyetlerine ilişkin olarak kamu kurum ve kuruluşları, üniversiteler ile gerekli hâllerde ve uzmanlık alanlarıyla sınırlı olmak üzere özel kuruluşlarla iş birliği yapmak. f) Hizmet içi eğitim faaliyetleri için gerekli olan ortamı ve donanımı sağlamak. g) Hizmet içi eğitim faaliyetleri ile ilgili programların hazırlanmasını ve güncellenmesini sağlamak. ğ) Hizmet içi eğitim faaliyetleri ile ilgili bilgi ve belgeleri MEBBİS’te ilgili modüle işlemek ve arşivlemek. h) Bakanlık ile ulusal ve uluslararası kurum ve kuruluşlarla yapılacak protokoller ve projeler kapsamında gerçekleştirilecek hizmet içi eğitim faaliyetleri ile ilgili onay işlemlerini yürütmek. ı) Merkezî ve mahallî hizmet içi eğitim faaliyetleri ile ilgili izleme ve değerlendirme çalışmaları yapmak. İl millî eğitim müdürlüklerinin görevleri. MADDE 16- (1) İl millî eğitim müdürlüklerinin hizmet içi eğitim faaliyetleri ile ilgili görevleri şunlardır:. a) Yıllık mahallî hizmet içi eğitim planını, ilgili yıl Merkezi Yönetim Bütçe Kanununda tahsis edilen ödenekleri dikkate alarak hazırlamak ve valilik onayına sunmak. b) Onaylanan yıllık mahallî hizmet içi eğitim planına ait iş ve işlemleri yürütmek. c) Yıllık mahallî hizmet içi eğitim planına ilişkin ek faaliyet, değişiklik ve düzeltme taleplerini değerlendirmek ve uygun görülenleri valilik onayına sunmak. ç) Mahallî olarak düzenlenen hizmet içi eğitim faaliyetlerine ilişkin olarak kamu kurum ve kuruluşları, üniversiteler ile gerekli hâllerde ve uzmanlık alanlarıyla sınırlı olmak üzere özel kuruluşlarla iş birliği yapmak. d) Mahallî olarak düzenlenen hizmet içi eğitim faaliyetlerini izlemek ve değerlendirmek. e) Mahallî hizmet içi eğitim faaliyetleriyle ilgili değerlendirme raporları hazırlamak ve talep edilmesi hâlinde ilgili genel müdürlüğe göndermek. f) Mahallî hizmet içi eğitim faaliyetleri ile ilgili bilgi ve belgeleri süresi içinde MEBBİS’te ilgili modüle işlemek ve arşivlemek. g) Merkezî hizmet içi eğitim faaliyetlerine ilinden başvuran personelin başvurularını, Bakanlıkça belirlenen kriterleri dikkate alarak değerlendirmek ve onay işlemlerini yürütmek. Eğitim yöneticisi ve eğitim yönetici yardımcısı. MADDE 17- (1) Eğitim yöneticisi ve eğitim yönetici yardımcısı, görevlendirileceği hizmet içi eğitim faaliyetinin niteliği, kursiyer veya katılımcıların statüleri dikkate alınarak yönetim, koordinasyon, iletişim ve temsil yeteneğine sahip kişiler arasından belirlenir. (2) Eğitim yöneticisi hizmet içi eğitim faaliyetini, faaliyete ilişkin onay doğrultusunda yürütmekten sorumludur. Eğitim yöneticisinin, görevlendirilen diğer personel ve eğitim görevlileri ile iş birliği içerisinde yürüteceği görevler şunlardır:. a) Hizmet içi eğitim faaliyetine katılanların derse katılım durumlarını takip etmek. b) Hizmet içi eğitim faaliyetine katılanların sınav notları ve katılım durumlarını MEBBİS’te ilgili modüle işlemek. c) Eğitim görevlilerinin katılım durumlarını kontrol edip bunlarla ilgili ek ders çizelgesini tanzim etmek. ç) Eğitim görevlilerinin herhangi bir sebeple ders görevlerini yerine getirememeleri durumunda, eğitim görevlisi ve ders dağılım çizelgesi değişiklik onaylarının alınmasını sağlamak. d) Hizmet içi eğitim faaliyetleri ile ilgili form, rapor ve benzeri diğer belgeleri düzenlemek. e) Hizmet içi eğitim faaliyetine katılanlardan disipline aykırı davranışları tespit edilenlerle ilgili gerekli işlemleri yürütmek. f) Hizmet içi eğitim faaliyetiyle ilgili evrak ve ders dokümanlarını, eğitimin son gününden itibaren en geç on iş günü içinde merkezî hizmet içi eğitim faaliyetlerinde ilgili genel müdürlüğe, mahallî hizmet içi eğitim faaliyetlerinde ise il millî eğitim müdürlüğüne teslim etmek. (3) Eğitim yönetici yardımcısı, hizmet içi eğitim faaliyetiyle ilgili her türlü işlerde eğitim yöneticisine yardımcı olmak ve eğitim yöneticisinin hizmet içi eğitim faaliyetiyle ilgili vereceği görevleri yapmakla yükümlüdür. Eğitim görevlileri. MADDE 18- (1) Hizmet içi eğitim faaliyetlerinde görevlendirilecek eğitim görevlisi; Bakanlık personeli, üniversiteler, diğer kamu kurum ve kuruluşları, sivil toplum kuruluşları ve özel sektör çalışanları ile sanat ve mesleğinde temayüz etmiş kişilerden eğitim programının içeriğine uygun uzmanlığa sahip olanlar arasından seçilir. (2) Eğitim görevlilerinin görev ve sorumlulukları şunlardır:. a) Hizmet içi eğitim faaliyeti kapsamında kendisine verilen görevi eğitim programının. içeriğine uygun olarak yerine getirmek. b) Hizmet içi eğitim faaliyeti süresince kullanacağı ders notlarıyla ilgili yazılı veya elektronik doküman hazırlamak ve program başlamadan önce bu dokümanın bir örneğini eğitim yöneticisi ve talepte bulunan kursiyer ya da katılımcılarla paylaşmak. c) Hizmet içi eğitim faaliyetine ilişkin konuları işlerken, uygun eğitim yöntem ve tekniklerini etkili biçimde kullanmak. ç) Sınav yapılacak hizmet içi eğitim faaliyetleri için soru hazırlamak, hazırladığı soruları ve bu sorulara yönelik cevap anahtarını eğitim yöneticisine teslim etmek. d) Kursiyer ya da katılımcıların devam durumlarını takip etmek. e) Hizmet içi eğitim faaliyeti ile ilgili evrakı doldurmak. f) Hizmet içi eğitim faaliyeti süresince eğitim yöneticisi ile iş birliği yapmak. g) Geçerli bir mazerete dayalı olarak görevine devam etme imkânı olmaması hâlinde durumunu derhâl eğitim yöneticisine bildirmek. Kursiyer ve katılımcılar. MADDE 19- (1) Kursiyer ve katılımcıların sorumlulukları şunlardır:. a) Hizmet içi eğitim faaliyetinin başlayacağı gün ve saatte faaliyete katılacak şekilde eğitimin gerçekleştirileceği yerde hazır bulunmak. b) Hizmet içi eğitim programına uygun şekilde derslere katılmak. c) Hizmet içi eğitim faaliyetini engelleyecek tutum ve davranışlardan kaçınmak. ç) Hizmet içi eğitim faaliyeti ile ilgili yapılması gereken etkinlikleri zamanında yapmak. d) Hizmet içi eğitim faaliyetinin gerçekleştirileceği kurumlar tarafından belirlenen kurallara uymak. BEŞİNCİ BÖLÜM. Hizmet İçi Eğitim Faaliyetine Katılma, Sınavlar, Değerlendirme ve Belgelendirme. Hizmet içi eğitim faaliyetine katılma. MADDE 20- (1) Hizmet içi eğitim faaliyetine katılacaklar, personelin eğitim ihtiyacı ve talebi, programın özellikleri ve eğitimin amacı dikkate alınarak oluşturulacak başvuru kriterleri doğrultusunda merkezde ilgili genel müdürlükçe, mahallînde ise il millî eğitim müdürlüklerince belirlenir. (2) Başvurusu onaylanan personelin hizmet içi eğitim faaliyetine katılması zorunludur. (3) Hizmet içi eğitim faaliyetine, birim ya da il millî eğitim müdürlüklerinin teklifleri ve denetim raporları doğrultusunda ilgili genel müdürlükçe veya il millî eğitim müdürlüklerince resen personel alınabilir. (4) Bakanlığa bağlı özel öğretim kurumları, özel öğrenci yurtları ve benzer statüdeki kurumlar ile diğer kamu kurum ve kuruluşlarında görevli personel, kurumlarının teklif etmesi ve giderlerinin kendileri veya kurumlarınca karşılanması kaydıyla Bakanlıkça düzenlenen hizmet içi eğitim faaliyetlerine alınabilir. (5) Onay listesinde yer almayan personel hizmet içi eğitim faaliyetine katılamaz. (6) Yargı kararları, özel mevzuat hükümleri veya özel durumlar hariç olmak üzere, seminer ve kursların düzenlenebilmesi için en az 10 kursiyer/katılımcı şartı aranır. Devam durumu. MADDE 21- (1) Geçerli mazereti olanlar hariç kursiyer ve katılımcıların hizmet içi eğitim faaliyetlerinin tamamına devamı zorunludur. Geçerli mazerete dayalı devamsızlık toplam ders saati sayısının beşte birinden fazla olamaz. (2) Hizmet içi eğitim faaliyetlerine mazeretsiz olarak katılmayanlar ile geçerli mazerete dayalı olsa dahi toplam ders saatinin beşte birinden fazla devamsızlık yapanların hizmet içi eğitim faaliyeti ile ilişiği kesilir. (3) Eğitim yöneticisi, acil bir durumu ya da hastalığı mazeret olarak kabul edebilir. (4) Hizmet içi eğitim faaliyetine, mazeretleri sebebiyle katılamayacak durumda olanların dilekçeleri, ilgili makamca değerlendirilmek ve mevzuatına göre işlem yapılmak üzere, mazeretin ortaya çıktığı tarihten itibaren en geç iki iş günü içinde belgeleriyle birlikte merkezî hizmet içi eğitim faaliyetlerinde ilgili genel müdürlüğe, mahallî hizmet içi eğitim faaliyetlerinde ilgili il millî eğitim müdürlüğüne gönderilir. (5) Hizmet içi eğitim süresince yıllık izin kullanılmaz. (6) Devamsızlık nedeniyle hizmet içi eğitim faaliyetiyle ilişikleri kesilenlerin durumları kurumlarına bildirilir ve geçerli mazereti olmaksızın hizmet içi eğitim faaliyetlerine katılmayanlar hakkında ilgili mevzuat hükümlerine göre işlem yapılır. Sınavlar. MADDE 22- (1) İlgili mevzuatında belirtilen hususlar saklı kalmak üzere, hizmet içi eğitim faaliyetine ilişkin sınavların yapılması ve değerlendirilmesi konusunda uyulması gereken hususlar şunlardır:. a) Sınavlar, eğitim programının konu ve amaçlarına uygun olarak yazılı, sözlü veya uygulamalı yöntemlerden biriyle yapılabileceği gibi birden fazla yöntemle de yapılabilir. Sınavlar, elektronik ortamda da yapılabilir. b) Sınavların birden fazla yöntemle yapılması hâlinde başarı puanı; yazılı, sözlü veya uygulamalı sınavlardan alınan notların aritmetik ortalaması alınarak hesaplanır ve değerlendirme formlarına işlenir. Sınav sonuçlarının duyurulması. MADDE 23- (1) İlgili mevzuatında belirtilen hususlar saklı kalmak üzere, sınav sonuçları, sınavın yapıldığı tarihten itibaren en geç on iş günü içinde duyurulur. Sınav sonuçlarına itiraz. MADDE 24- (1) İlgili mevzuatında belirtilen hususlar saklı kalmak üzere, sınav sonuçları için sonuçların açıklandığı tarihten itibaren en geç beş iş günü içinde faaliyeti düzenleyen ilgili genel müdürlüğe/il millî eğitim müdürlüğüne yazılı olarak itiraz edilebilir. Bu itirazlar sınav ve değerlendirme komisyonunca en geç on iş günü içinde incelenerek karara bağlanır ve sonuç itiraz sahiplerine bildirilir. Değerlendirme. MADDE 25- (1) Sınavlarda değerlendirme yüz tam puan üzerinden yapılır. Özel mevzuatında yer alan hükümler saklı kalmak üzere, hizmet içi eğitim faaliyetlerinde 50 ve üzerinde puan alanlar başarılı sayılır. Sınav puanı 85-100 olanlar (A), 70-84 olanlar (B), 50-69 olanlar (C) düzeyde başarılı olarak kabul edilir ve bu durum Kurs Belgesinde gösterilir. Sınav puanının küsuratlı olması hâlinde, yarım ve üzerinde olan kesirler yukarıya tamamlanır. Hizmet içi eğitim faaliyeti sonunda sınavlardan herhangi birine mazeretsiz olarak katılmayanlar ile sınavlarda kopya çektikleri tespit edilenler başarısız sayılır. Sınav evrakı. MADDE 26- (1) Hizmet içi eğitim faaliyetine ait evrak merkezde ilgili genel müdürlükçe, mahallînde il millî eğitim müdürlüklerince arşivlenir ve MEBBİS’te ilgili modüle işlenir. Söz konusu evrakın bir örneği, hizmet içi eğitim faaliyetinin düzenlendiği hizmet içi eğitim merkezlerinde arşivlenir. Arşivleme işlemleri elektronik ortamda da yapılabilir. (2) Sınav soru ve cevap kâğıtları, yargıya konu olanlar bakımından dava sonuçlanıncaya kadar diğerleri ise bir yıl süreyle olmak üzere; mahallî olanlar il millî eğitim müdürlüklerince, merkezi olanlar hizmet içi eğitim faaliyetinin düzenlendiği hizmet içi eğitim enstitülerince, eğitim faaliyetinin hizmet içi eğitim enstitüleri dışında düzenlenmesi hâlinde ise ilgili genel müdürlükçe saklanır. Belge verilmesi. MADDE 27- (1) Mesleki Gelişim Toplulukları, Öğretmen Hareketlilik Programları ile diğer mesleki gelişim faaliyetlerine katılanlara EK-1’de yer alan Katılım Belgesi verilir. Kursta başarılı olanlara EK-2’de yer alan Kurs Belgesi, seminerlere katılanlara EK-3’te yer alan Seminer Belgesi verilir. (2) Bakanlıkça, farklı kurum ve kuruluşlarla iş birliği yapılarak düzenlenecek hizmet içi eğitim faaliyetlerinin sonunda verilecek belgeler, ilgili kurum ve kuruluşlarla birlikte düzenlenebilir. (3) Birinci ve ikinci fıkralarda belirtilen belgeler elektronik ortamda da düzenlenebilir. ALTINCI BÖLÜM. Çeşitli ve Son Hükümler. Disiplin. MADDE 28- (1) Hizmet içi eğitim faaliyetine katılanlar, hizmet içi eğitim programında yer alan faaliyetlere katılmak, çalışmaları yapmak; eğitim faaliyetini engelleyici ya da aksatıcı tutum ve davranışlardan kaçınmak zorundadır. (2) Birinci fıkrada sayılan görev ve sorumlulukları yerine getirmeyenler ile sınavlara mazeretsiz katılmayanlar veya sınavda kopya çektiği tespit edilenlerin faaliyetle ilişiği eğitim yöneticisi tarafından kesilir. Eğitim yöneticisi, faaliyetle ilişiği kesilenler hakkında ilgili mevzuat hükümlerine göre ayrıca işlem yapılabilmesi için durumu, merkezî hizmet içi eğitim faaliyetlerinde ilgili genel müdürlüğe, mahallî hizmet içi eğitim faaliyetlerinde il millî eğitim müdürlüğüne bildirir. Diğer kurum ve kuruluşlar ile iş birliği içinde yapılacak eğitimler. MADDE 29- (1) Ulusal ve uluslararası kurum ve kuruluşlar ile yapılan protokoller ve anlaşmalar kapsamında hizmet içi eğitim faaliyetleri düzenlenebilir. Giderler. MADDE 30- (1) Hizmet içi eğitim faaliyetinin yürütülmesine ilişkin giderler, ilgili mevzuatı doğrultusunda ilgili yıl Merkezi Yönetim Bütçe Kanununda tahsis edilen ödeneklerden karşılanır. (2) Hizmet içi eğitim faaliyetine katıldıkları süre dikkate alınarak; eğitim yöneticileri, eğitim görevlileri ile kursiyerlere/katılımcılara ve diğer görevlilere 10/2/1954 tarihli ve 6245 sayılı Harcırah Kanunu ve ilgili yıl Merkezi Yönetim Bütçe Kanununun ilgili hükümlerine göre ödeme yapılır. Kullanılacak evrak. MADDE 31- (1) Hizmet içi eğitim faaliyetlerinde kullanılacak evrak Genel Müdürlükçe belirlenir. Yürürlükten kaldırılan yönetmelik. MADDE 32- (1) 8/4/1995 tarihli ve 22252 sayılı Resmî Gazete’de yayımlanan Millî Eğitim Bakanlığı Hizmetiçi Eğitim Yönetmeliği yürürlükten kaldırılmıştır. Onaylanan hizmet içi eğitim faaliyetleri. GEÇİCİ MADDE 1- (1) Bu Yönetmeliğin yürürlüğe girdiği tarihten önce başlatılma onayı alınan hizmet içi eğitim faaliyetleri, onayın alındığı tarihte yürürlükte olan mevzuat hükümlerine göre sonuçlandırılır. Yürürlük. MADDE 33- (1) Bu Yönetmelik yayımı tarihinde yürürlüğe girer. Yürütme. MADDE 34- (1) Bu Yönetmelik hükümlerini Millî Eğitim Bakanı yürütür. Ekleri için tıklayınız. "
